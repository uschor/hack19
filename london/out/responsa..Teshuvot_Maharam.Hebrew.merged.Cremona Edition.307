<b>ושטוען </b>ראובן על אחיו אני והם נתפשנו ביד ההגמון ופשרנו באלפים. ועשינו בינינו שוה בשוה חלק כחלק. ולא היה לי ה' מאות לבנים. ושוב מחל לנו ההגמון ה' מאות. ורוצה אני שיחזירו לי חלקי לפי החשבון. ואחיו אומר וכו'. לא ידעתי במאי מספקא לכו כי נ"ל דבר פשוט שלפי מה שנתנו יטלו כמו כן בממון החוזר להם על ידי מחילת ההגמון כדאמרינן בכור נוטל פי שנים. לפיכך יצא עליהם שטר חוב בכור נותן פי שנים בפרק יש נוחלין. בבא בתרא דף קכד וכמו שנים שהטילו לכיס זה מנה וזה מאתיים וקנו שור לטביחה. ועומד לטביחה פחתו והותירו כך הם חולקין: 