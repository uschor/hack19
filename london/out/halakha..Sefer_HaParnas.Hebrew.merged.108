<b>בכל </b>מקום שיש כהן קטן שלא ראה קרי מימיו או כהן שהוא גדול וטבל לקריו באותה מקום מותר להפריש חלה ביו"ט ולקרות לה שם ולאפות אותה ולתתה לכהן אבל אם אין אחד מן הכהנים בב' ימים הראשונים ובב' ימים האחרונים של פסח לא יקרא לה שם בעוד שהיא עיסה כי לא יוכל לשורפה ולא לאפותה ביו"ט כי הוא אסור לאכול ולא להשהותה בלא אפיה עד החול כי תחמיץ אך כן יעשה לאחר אפיית כל המצות יכניסם כולן בתיבה אחר ויקרא לאחת שם ויברך ויפרישנה ויניחנה בתיבה ולא יזיזנה עוד כי אסורה לטלטל עד אחר יו"ט ואם שגג וקרא לה שם בעודה עיסה יטיל אותה במים צוננין שלא תחמיץ עד החול וישרפנה אז ובשאר יו"ט תאפה אעפ"י שיכול להצניעה עד החול בעודה עיסה כי היא נדבקת אל דברים אחרים: 
