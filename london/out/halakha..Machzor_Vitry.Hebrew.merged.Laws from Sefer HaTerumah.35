<b>דין</b> שרביטי קושש של פולין או פייש שנתבשלו. ונמצא תולע באחד מהן. השרביט שנמצא בו תולע זורק לחוץ. והשאר יש אוסרין אפי' על ידי ששים של היתר שיש במחבת. וכן דגים קטנים שנתבשלו ונמצא אחד מהן דג טמא זורקו לחוץ. והשאר אוסרין אפי' על ידי ששים. לפי שכשמערה המים חמין פעמים בסוף העירוי עם מעט מים ישנו לדג טמא עם עשרים דגים או שלשים. ונאסרו וחוזרין ונוגעים לכל השאר דגים. ואם הם ביצים שנתבשלו ונמצא אחד מהן שיש אפרוח או דם אינן קלים להתבטל על ידי ששים כמו דגים קטנים ולכך טוב להמתין עד שיצטננו קודם שיוציאם מן המים שנתבשלו שם. ואם נמהר ישים מים צוננין עמהן לצננן תחילה. אמנם נראה לי דשרביטין ודגים קטנים יש להתיר כגון שמערה לבסוף כל המים לחוץ. א"כ העשרים או השלשים שנאסרו כבר בטלים ברוב שנשארו. ואין חוזרין ואוסרין השאר שבמחבת אע"פ שנוגעים בהן חמין. לפי שאיסור הנבלע אינו חוזר ונפלט ביבש אלא על ידי מים עמהן. ולכך בעינן ניער וכיסה גם טיפת חלב. וגם קליפה שנאסרת אינה חוזרת ואוסרת קליפה אחרת סמוך לה. וכן לעולם ואע"פ שטעם גופו נפלט ונבלע בדבר שסמוך לו כמו חם לתוך חם אפי' בלא מים. מ"מ איסור הנבלע בו ממקום אחר אינו נפלט בלא מים. וא"כ אעפ"י שהחתיכה עצמה נעשית נבילה מ"מ לא יהא טפל חמור מן העיקר. וכאן שאינו אוסרין רק העשרים הרי הן בטילין בשאר שבמחבת שהן רוב שאינו מכיר איזו הם. ולא שייך לומר ברייה לא בטלה אלא בדבר שאסור מחמת עצמו בלא בליעת איסור ממקום אחר. אבל גבי ביצים אסור הכל. דאין רגילות לבשל ביצים ביחד כל שיהו שלשים או ארבעים שנאסרו בטילים בשאר שיהיה עוד רוב של היתר: