<b>כתב </b>בספר המצות וז"ל הטעם שאמרנו שצלי אין צריך מליחה מפני שדם האיברים שלא פירש מותר ואותו שפירש נופל לארץ, אין ענין טעם זה בתרנגולת או אווז שהם חלולים ופירש הדם מלמעלה למטה בתוך החלל והרי הוא כאלו פירש מחתיכה לחתיכה, ופעמים שהאווז והתרנגולת נצלים יפה מצד אחד ופלט כל דמו אותו צד ואין נצלין יפה מצד אחר ולא פלט כל דם שלו וכמו כן אינו פולט כל דם שבא לו מלמעלה לפי זה נכון למי שרוצה לצלות עוף שלם שימלחנו מבחוץ ומבפנים וישהנו כשיעור מליחה ואחר כך ידיחנו ויצלו אותו עכ"ל ותמהתי שרוצה לומר דבשר הנצלה יפה ובלע דם הנוטף עליו ממקום אחר אין שייך בו לומר כבולעו כך פולטו והוא עצמו כתב לעיל בשם ר"ת דלפי מסקנא דכיצד צולין דמסיק כבולעו כך פולטו לא נאמר עוד שאני לב דשיע ואין להתיר לב שנתבשל בדמו קודם שקרעוהו ופי' הא דתניא התם הלב קורעו ומוציא את דמו לא קרעו קורעו אחר בישולו פירוש אחר צלייתו דשייך בו כבולעו כך פולטו. ומעתה למה לא נחוש שאחר שנצלה מצד אחד יפה שאינו פולט דם יבלע דם הבא עליו מצד שלא נצלה יפה, וגם רבינו אבא מארי זצ"ל כתב וז"ל ושפוד שאנו צולין בו בשר האיך הוא מותר והלא הבשר פולט דם והשפוד בולע ואחר שפירש הדם מעצמו ע"י האור השפוד בולע, וי"ל כבולעו כך פולטו עכ"ל ומעתה תימה וכיצד הנצלה יפה בעוף יגרע משפוד של ברזל שלא נאמר בו כבולעו כך פולטו וכפי דברי ספר המצות עוף שנצלה עם כבד שבתוכו נראה שיש לאוסרו ואפי' עוף אחר שנצלה עמו בשפוד של מתכת ואפילו לא נגע בו או בשפוד של עץ ונגע בו יש לאסור דכיון שאין ס' בעוף נגד הכבד נעשה כולו חתיכה דאיסורא ואוסר העוף שעמו, וכן שפוד יאסר. 