קודם הפסח שלשים יום מאי טעמא שהרי משה עומד בפסח ראשון ומזהיר בפסח שני   אמר רב יהודה  הבודק צריך  שיבטל היכי מבטל דאמר הכי   כל חמירא דאיכא ברשותי דלא חמיתיה ולא ביערתיה ליבטיל וליהוי כעפרא מאי טעמא אמר רבא גזירה שמא ימצא גלוסקא יפיפיה דדעתיה עילויה וליבטליה כד משכח לה דילמא משכח לה בתר איסורא ולא מצי מבטיל לה דלאו ברשותיה קיימא דאמר רבי אלעזר משום ר' ישמעאל שני דברים אינן ברשותו של אדם ועשאן הכתוב כאילו הן ברשותו ואלו הן בור ברשות הרבים וחמץ משש שעות ולמעלה    וניבטליה בשית כיון דאיסורא דרבנן עליה לא מצי מבטיל לה דלאו ברשותיה קיימא דאמר רב גידל אמר רב  המקדש אשה  בחמץ משש שעות ולמעלה ואפילו בחיטי קורדנייתא דשרירן ויבישן אין חוששין לקידושיו דאיסורי הנאה נינהי וניבטליה בארבע 