<b>שמות</b><br><b>שאילתא </b>דמחייבין דבית ישראל למימהל מהילות' לתמניא יומי ועדיפא מהילותא דאפילו שבת דאיסור סקילה היא כי מתרמי יומא דתמניא בשבת דחינן לה לשבת מן קמי מהילותא ואפילו מאן דנפישא זכותא כמשה רבינו <i data-commentator="Haamek Sheilah" data-order="1"></i> לא מגנא עליה זכותא בעידן דמירשל במהילותא איענש שנא' ויהי בדרך במלון ויפגשהו ה' ויבקש המיתו ותנן ר' אלעזר בן עזריה אומר מאוסה היא ערלה שנתגנו בה רשעים שנא' כי כל וגו' וכל בית ישראל ערלי לב והיכא דנולד כשהוא מהול לא צריך לאטופי מיניה דם ברית דתניא ימול בשר ערלתו ערלתו ודאי דוחה את השבת ואין הנולד כשהוא מהול דוחה את השבת שב"ש אומרים צריך להטיף ממנו דם ברית וב"ה אומר אין צריך להטיף ממנו דם ברית א"ר שמעון בן אלעזר לא נחלקו ב"ש וב"ה על הנולד כשהוא מהול שצריך להטיף ממנו דם ברית מפני שהיא ערלה כבושה ועל מה נחלקו על גר שנתגייר כשהוא מהול שב"ש אומרים צריך להטיף ממנו דם ברית וב"ה אומרים אין צריך להטיף ממנו דם ברית איתמר רב אמ' הלכה כתנא קמא ושמואל אמד הלכה כרבי שמעון בן אלעזר וקיימא לן הלכה כרב באיסורי רב אדא בר אהבה איתיליד ליה ההוא ינוקא כשהוא מהול אהדריה <i data-commentator="Haamek Sheilah" data-order="2"></i> על תריסר מהולאי דהוו בנהרדעא שויוה כרות שפכה אמ' תיתי לי דעברי על דרב למימרא דהילכתא כרב <i data-commentator="Haamek Sheilah" data-order="3"></i> ועו"ג פסול למימהל בר ישראל דכתיב המול ימול קרינן ביה *המול ימול ואע"ג דמהול ערל הוא ואסור <i data-commentator="Haamek Sheilah" data-order="4"></i> וישראל שמתו אחיו מחמת מילה ולא מהלוה ליה לדידיה משום דאיכא משפחה דרפי דמא כי דמהול דמי ומהיל אחריני דתנן קונם שאיני נהנה לערלים מותר בערלי ישראל ואסור במולי אומות העולם קונס שאיני נהנה למולים אסור בערלי ישראל ומותר במולי אומות העולם וכי מהלינן ביממא אבל בלילא לא דכתיב וביום השמיני ימול ביום אין אבל בלילה לא ואפילו מילה שלא בזמנה ביום אין בלילה לא <i data-commentator="Sheilat Shalom" data-order="47"></i>דתניא וביום השמיני ימול בשר ערלתו אין לי אלא שנימול לשמונה שיהא ביום <i data-commentator="Haamek Sheilah" data-order="5"></i> מניין לשאר הנימולים שלא יהו אלא ביום ת"ל וביום: 
<b>ברם </b>צריך אשה מהו למימהל מי אמרינן ישראל אע"ג דלא מהול בדמהול דמי הני מילי גברי דבני מילה נינהו אבל נשים לא אע"ג דליכא ערלה מדי דהוה על עו"ג ולא מהל או דילמא שם דישראל מולין מיקרו לא שנא גברי ולא שנא נשי ת"ש דאתמר מנין למילה לעו"ג שהיא פסולה דראו בר פפא משמיה דרב אמ' ואתה את בריתי תשמר ורבי יוחנן אמר המול ימול המל ימול ואמרי' מאי בינייהו איכא בינייהו אשה מאן דאמר המול ימול איכא ומאן דאמד ואתה את בריתי תשמר ליכא דהא אשה לא מיפקדה אמילה ורב ורבי יוחנן הלכה כר' יוחנן <i data-commentator="Haamek Sheilah" data-order="6"></i> אי נמי מיפסק הילכתא בנולד כשהוא מהול כרב אי נמי כי דחיא שבת מילה גופא אבל מכשיריו לא מחללין שבתא הני מילי מיקמי מילה <i data-commentator="Haamek Sheilah" data-order="7"></i> אבל בתר דאימהיל איתשירו חמימיה או איבדור סממניה סכנה הוא ליה ומחללינן עליה שבתא מיקמי מילה אמרי' תדחי למחר אבל בתר מילה דסכנה הוא מחללינן שבת וכן הילכתא: 
<b>אי נמי </b>ברם צריך שלישי שלו שחל להיות בשבת מהו הלכה כרבי אלעזר בן עזריה דאמר סכנה היא לו ומחללין או דילמא הלכה כרבנן אם תימצא לומר הלכה כרבי אלעזר בן עזריה ומחמינן ליה חמין בשבת להרחצת כל גופו או דילמא למילה לחודיה ת"ש דכי אתא רבין א"ר אבהו א"ר אלעזר ואמרי לה א"ר יוחנן הלכה כרבי אלעזר בן עזריה בין להרחצת מילה ובין להרחצת כל גופו בין בחמין שהוחמו בשבת בין בחמין שהוחמו בערב שבת <i data-commentator="Haamek Sheilah" data-order="8"></i> דתנא כלל אמר רבי עקיבא כל מלאכה שאיפשר לה לעשות מערב שבת אינה דוחה את השבת: 
<b>ברם </b>צריך מהו למימר לעו"ג ואיתויי לבר מן עירובא ת"ש דההוא ינוקא דאישתפיך חמימיה אמר להו רבה לייתו ליה מגו ביתא אמר ליה אביי והא לא עירבו וליסמוך אשיתוף והא לא שיתפו ולימדו ליה לעו"ג דליזיל ולייתי ליה אמר אביי בעאי לאותוביה למר ולא שבקן רב יוסף דאמר לי רב כהנא כי הוינן בי רב יהודה אמרין כל מילתא דאורייתא מותבינן תיובתא והדר עבדינן מעשה מילתא דרבנן עבדינן מעשה והדר מותבינן תיובתא בתר כן אמר ליה מאי בעית לאותובן אמר ליה דתניא הזאה שבות ואמירה לעו"ג שבות מה הזאה שבות ואינה דוחה את השבת אף אמירה לעו"ג שבות ואינה דוחה את השבת א"ל מי לא שני לך בין שבות דאית ביה מעשה לשבות דלית ביה מעשה הכא דיבורא בעלמא הוא דכתיב ודבר דבר דבור אסור הרהור מותר: 
