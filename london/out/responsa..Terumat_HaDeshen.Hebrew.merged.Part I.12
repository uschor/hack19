<b>שאלה יב </b>העומד בין גאולה לתפילה יענה יהא שמיה רבה או קדושה או ברכו או לאו: 
<b>תשובה </b>יראה דהך שאילה לפום ריהטא דחיבורי הגאונים א"צ פנים דבהדיא איתא בתוס' ובמרדכי פ"ב דברכות וז"ל נראה שמותר לענות קדיש וקדושה באמצע ק"ש דאין לך מפני הכבוד גדול מזה אבל באמצע י"ח אסור כדמשמע לקמן בפ' ח"ט דבין גאולה לתפילה אין לענות כ"ש בתפילה עצמה עכ"ל הא קמן בהדיא דאין לענות. אמנם שמעתי מאחד מהגדולים דדברים הללו מאד מגומגמים ואין לסמוך עליהם משום דדייקינן ובדקינן בכולה פירקא דאין עומדין לא אשכח לא רמז ולא רמיזה מזה. ותו דמה היו צריכין להביא ראיה שאין לענות באמצע התפילה מכ"ש דבין גאולה לתפילה הא תלמוד ערוך הוא בהדיא פרק מ"ש דאסור להפסיק בתפלה כדי לענות קדושה וקדיש ואומר אחד מהגדולים ההוא דאדרבא יש לדקדק מדברי סמ"ק דשרי לענות בין גאולה לתפלה דכתב דבכל תפילות מיושב יענה קדיש וקדושה וברכו ובין גאולה לתפילה עדיין תפילה מיושב היא דא"צ לעמוד אלא כשמתחיל י"ח ונראה דאין לסמוך כ"כ על דקדוק זה דאיכא למימרא בין גאולה לתפלה אינו בכלל תפילה דמיושב דהא אינו מתפלל כלום אלא שותק וצריך ליזהר שלא יסיח כדי שתתקבל התפילה דמעומד וא"כ אפי' השתיקה הוי בכלל תפילה דמעומד. אמנם אמת דדברי התוס' ומרדכי דלעיל מגומגמים מאד כדפי' ומ"מ אין קשה לסתור דבריהם משום הכי. דבאולי יבא מורה צדק ויתרץ. ואף כי אשירי כתב דמהר"ם לא הסכים דשרי לענות אפי' בק"ש ובברכותיה ונהי נמי דאנו לא נהגינן כוותיה בהא אלא כשאר הגאונים שהתירו מ"מ הבו דלא לוסיף עליה בין גאולה לתפילה: 
