אמר המפרש אחרי אשר כבר עשיתי מבוא גדול לספרנו זה, וגם שתי פתיחות לחלק השלישי. האחת בראש מנין שבעים ואחד העונשין שבמיתה. והשניה בראש מנין ששים וחמש הפרשיות. אשר בהן ביארנו די באר שיטת רבינו הגאון ז״ל בכלל ובפרט. דרכו ויסודותיו אשר עליהם כוננו עמודי שיטתו החדשה העמוקה ונפלאה. וההבדל הרב אשר בינה לשיטת שאר כל הראשונים ז״ל מוני המצות. וכל הנוגע לזה. וגם השקפה כללית על דרכי שאר כל מוני המצות בכלל. חשבתי למשפט כי כבר נפטרתי מכתוב הקדמה כמנהג המחברים. כי אמרתי מה עלי לדבר עוד בזה אשר לא דברתי ומה אקדים אשר לא הקדמתי. אם אומר להודיע לבאי שערי ספרנו טיבו וטבעו של מחברו. הלא אך שחוק אהיה למו. כי המאור הגדול הזה על מי לא יקום אורהו. ומי גבר אשר נסה כף רגלו הצג על דרכי התורה וחכמה אשר לא הלך לנגה זרחו. הלא זה האיש היה משוש כל הדורות מאז. זה אלף שנים.<sup>*</sup><i class="footnote">כידוע נולד הגאון ז״ל במצרים בעיר פיתום בשנת ארבעת אלפים תרנ״ב ונפטר שנת תש״ב. והחל להוציא חיבוריו הרבים לאור סביב לשנת העשרים לימי חייו. היא שנת ד״א תרע״ב. בערך שש עשרה שנה טרם עוד נכתר לגאון בסורא בהיותו בן ל״ו שנה:</i> כל חכמי ישראל הלכו לאורו מאז הופיע על שמי התורה וחכמת ישראל. משדי חכמתו ינקו רב ותלמיד. עלם ואיש שיבה. הוא עטרת תפארתם ובכבודו יתימרו. פיהם מלא תהלתו בכל דור ודור. הלא הוא <b>הגאון אשר האיר עיני הדורות אחריו בחבוריו היקרים </b> <b>אשר ספריו מאירים השכל ומחדדים הבינה ומורים הפתי ומזרזים העצל </b>. <b>ויחדש דברים שלא שמעם אוזן מעולם </b>. <b>ויחבר ספרים הרבה עד אין קץ בתורה שבכתב ובתורה שבע״פ ובדקדוק ובחכמות חצוניות ורוב ספריו ראויים לסמוך עליהם </b>. <b>אשר מפיו אנו חיים שמסר לנו סוד העבור </b> <b>ואלמלא הוא נשתכחה תורה מישראל</b>.  <b>וכמעט שתאבד תורת ה' לולא הוא עה״ש שגלה מן התורה מה שהיה נעלם וחיזק מה שנדלדל והודיעו בלשונו ובכתבו ובקולמסו ובכל </b><b>מעשיו התכוון לשם שמים</b>.  <b>החכם הגדול </b> <b>ראש המדברים בכל מקום ותחלת המפרשים</b>.  <b>גאון הגולה </b> <b>ראש הגולה</b><sup>**</sup><i class="footnote">לכאורה יראה דהכוונה בזה ע״פ מש״כ בתשובות הגאונים זכרון לראשונים סי׳ ר׳ בראש תשובת רב האי גאון. שאלה זו יצאה לפנינו אל שער הישיבה של גולה וכו׳. וכ״כ עוד שם בסי׳ שע״א בתחלת תשובת ר׳ שרירא גאון עיי״ש. ועוד שם סי' תקמ״ח. וכ״כ עוד שם סי׳ תי״ט. ושם כתוב ג״כ התואר על רב חנני׳ גאון ועל רה״ג ז״ל. ראש ישיבה של גולה עיי״ש. וכ״כ בתחלת אגרת רש״ג הידועה לפי נוסחת כת״י פאריס. כמו שהביא במהדורת ב״ג מאינץ תרל״ג ובתורתן ש״ר ח״ב עמוד ל״א עיי״ש. ובתשובות הגאונים חמדה גנוזה סי׳ ל״ז והובאה ג״כ בסוך ס׳ הפרדס הגדול על מר רב אהרן הכהן גאון עיי״ש, וא״כ גם כאן נראה דהכוונה רק לומר ראש ישיבת הגולה. וזו היא ג״כ כוונת הראב״ע. לומר גאון ישיבת הגולה. אכן יען כי לא נמצא לשון זה רק אצל רב חנניה ומר רב אהרן ורב שרירא ורב האי גאוני פומבדיתא בלבד. נראה ברור דהכוונה שם ע״פ מה שאמרו ר״ה כ״ג ע״ב מאי גולה אמר ר״י פומבדיתא. וכן בסנהדרין ל״ב ע״ב אחר ר״י לגולה. ופירש״י לפומבדיתא. שעיקר ישיבת בבל שם היתה עיי״ש. וכ״כ באגרת רב שרירא גאון דמן יומא שית שני הוה פומבדיתא עיקר הגולה. וזה שקראו ישיבת פומבדיתא ישיבת הגולה. ולראש הישיבה ראש ישיבת הגולה. אבל רבינו סעדיה גאון ז״ל ריש מתיבתא דמתא מחסיא הי'. שלא קראוה בשם זה. וצ״ל שלא קראוהו כן רק לכבוד ומעלה. לומר שהי׳ ראש וראשון בתורה ובחכמה ובמעשים לכל גלות ישראל. וגאון לכל הגולה. כי זולת זה ידוע שלא נקרא כן רק הריש גלותא מטעם הממשלה אבל רס״ג ז״ל לא הי׳ רק ריש מתיבתא. ולא ריש גלותא: </i> . <b>והי׳ אב וקצין לכל קהלות ישראל כי לא הי׳ חכם בדורו כמהו. הוא רבינו סעדיה ז״ל משועי יהודה מבני שלה בן יהודה מזרע רבי חנינא בן דוסא. ולאורו הלכו כל ישראל ממזרח שמש עד מבואו</b>. :