<b>שאילתא </b>דאסיר להון לרבית ישראל למעבד עיבידתא ביומא טבא דלא צריך ליומא טבא ואפילו דיומא טבא צורך אכילה אבל שאר מלאכות אע"ג דצורך יום טוב הוא לא שרא רחמנא דכתיב כל מלאכה לא יעשה בהם אך אשר יאכל לכל נפש הוא לבדו יעשה לכם ואוכל נפש נמי מידי דאורחיה למיעבד ביום טוב כגון מישחט ומיפא ובשולי שפיר דאמי <i data-commentator="Haamek Sheilah" data-order="1"></i> אבל כגון טחינה והרקדה דאפשר לעשותן מערב יום טוב אסור למיעבד ביום טוב דמעיט רחמנא הוא לבדו יעשה לכם <i data-commentator="Haamek Sheilah" data-order="2"></i> ודאי טחינה לקימחא מאיתמול ובעי למתנייה ביום טוב שפיר דאמי ומשנינן עילוי פתורא כדתניא אין שונין קמח ביום טוב משום רבי פפיס ורבי יהודה אמרו שונין ושוים שאם נפל לתוכו צרור או קיסם מותר לשנותו <i data-commentator="Haamek Sheilah" data-order="3"></i> תני תנא קמיה דרבינא שונין אמר ליה כל שכן דאסיר דמיחזי כבורר ויום טוב שחל להיות בערב שבת דבעי למיפא מיום טוב לשבת אי אחית עירוב תבשילין מערב יום טוב מותר לאפות מיום טוב לשבת ואי לא אחית עירובי תבשילין מערב יום טוב אסור באי זה צד עושה תבשיל מערב יום טוב וסומך עליו לשבת <i data-commentator="Haamek Sheilah" data-order="4"></i> ואמר אביי לא שנו אלא תבשיל ופת אבל פת לחודיה אסור וכמה שיעורו כזית ואע"ג דנפישי אינשי טובא דאמר רבי אדא אמר רב עירובי תבשילין צריכין כזית בין לאחד בין למאה והיכא דמערב אדעתא דאיניש אחרינא אע"ג דלא ידע האיך דקא מחתין ליה הוי עירובא דשמואל הוה מערב אכולה נהרדעא: 
<b>ברם </b>צריך לזכות לו על ידי אחר או אינו צריך מי אמרינן <i data-commentator="Haamek Sheilah" data-order="5"></i> כיון דלא בעינן שיעורא לדיליה שיעורא לאחריני הם הכין בזכות דיליה קא נפקין זכויי נמי לא בעינן או דילמא כמא דלא מזכי ליה לא משתייר בהדיה ת"ש דאמר רב נחומי בר אדא אמר שמואל עירובי תבשילין צריך לזכות: אי נמי מיבעייא הכי כי שרי לצורך ישראל אבל לצורך עו"ג אסיר דכתיב יעשה לכם לכם ולא לעו"ג <i data-commentator="Haamek Sheilah" data-order="6"></i> לכם ולא כו': 
<b>אי נמי </b>ברם צריך בהמה חצייה של עו"ג וחצייה של ישראל מהו לשוחטה ביום טוב <i data-commentator="Haamek Sheilah" data-order="7"></i> כיון דקא טרח אדעתא דעו"ג אסיר או דילמא כיון דאי איפשר לכזית בלא שחיטה שרי דאדעתא דנפשיה טרח ודעו"ג ממילא הוי אם תימצי לומר בהמה כיון דאי איפשר לכזית בלא שחיטה שרי מידי דהוה אבהמה מסוכנת כדתנן בהמה מסוכנת לא ישחוט אלא כדי שיאכל צלי כזית מבעוד יום עיסה מהו מי אמרינן כיון דאיפשר למפלגה בלישה אסור או דילמא כל חדא וחדא רפתא חזייה לדיליה ושפיר דמי ת"ש דאמר רב חסדא בהמה חצייה של עו"ג וחציה של ישראל מותר לשוחטה ביום טוב עיסה חצייה של עו"ג וחצייה של ישראל אסור למיפא ביום טוב מאי טעמא עיסה איפשר למיפלגה בהמה אי איפשר לכזית בלא שחיטה ואפילו לזמוני עו"ג ביום טוב אסור דאדבריה רבא לרב שמואל מר ודרש מזמנין עו"ג בשבת ואין מזמנין עו"ג ביום טוב גזירה שמא ירבה בשבילו: דרשה יום טוב שחל להיות בערב שבת 
