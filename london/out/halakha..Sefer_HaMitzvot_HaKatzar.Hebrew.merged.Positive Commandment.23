כג. מצות עשה לאכול מצה בליל ראשון של פסח, שנאמר שמות יב, יח: "בערב תאכלו מצות". מצה צריכה שתהיה מחמשה מיני דגן, והם: חטה, שעורה, כוסמין, שבולת שועל ושפון הוא קארן. ונשים חייבות גם כן במצה. וקטן שיכול לאכול, מחנכין אותו בכזית. ואסור, מדברי סופרים, לאכול מצה בערב פסח, כדי שיאכל מצה לתאבון. מרור וחרוסת מצוה מדברי סופרים. על מרור צריך לברך: אשר קדשנו במצוותיו וצונו על אכילת מרור, ועל חרוסת אינו צריך לברך כלל. ונוהג בכל מקום, בזכרים ובנקבות: