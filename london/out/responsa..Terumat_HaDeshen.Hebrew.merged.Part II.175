<b>סימן קעה </b>שלומכם יסגא לחדא אהוביי נכבדי ופרנסי נורנבר"ק הנה אהוביי זעקת מהר"ד יצ"ו גדלה על ההוא גברא הדר עמכם וקצת ניכרים דברים דברי אמת והנה ידוע שאימת אותו גברא מוטלת עליכם לכן הנני גוזר עליכם בתוקף גזרתי בואם לא יגיד שכל אחד מכם יגיד לו ולהבא מכחו כל אשר ידוע לכם מזכותו ותכתבו לו עדותכם ביחידי כל אחד בפני עצמו מה שידוע לו. ואל תתמה על שאני מזקיק אתכם להעיד שלא בפני בעל דין כי ראב"ן כתב מדקבלת עדות כשר לכתחילה שלא בפני בעל דין מחמת אונס ש"מ דבדיעבד כשר בלא אונס וגם כתב דאם אין שהות להמתין עליו מקבלינן אלמא מקילינן בדבר היכא דאיכא צד וטעם ובנ"ד נמי כיון דידעינן שיתעכב קבלת העדות ע"י כחות ואלמות אם יודע לו מקבלין שלא בפניו ואף כי עקרן אינו אלא לברר אמיתית הדברים לפי אומדנות מוכחות. ושלום מאת אהובכם הקטן והצעיר שבישראל: 
