<b>תכתבו </b>ותחתמו בספר חיים טובים ושלום אחיי האצילי רומינ"י יצ"ו הנה אמת שקבלתי על ידי זה רבי ישראל יצ"ו אגרתכם המפוארת בכתבה על ידי המפואר והנכבד ידידי כמר דניאל יצ"ו. ויען כי זה מאלצני לחוות דיעי על אודות הס"ת וגם אתה בטובכם כתבתם לי לעשות כאשר אומר אליכם על פי הדין לפי מה שיראה לע"ד לכן לא אוכל עצור ממילין מלחוות דבר המשפט לפי דעתי הקצרה והוא שאם נתברר אצליכם שזה הס"ת הוחזק בימים קדמונים לאביו זה של רבי ישראל או לאחד ממורישיו שאינכם יכולים להחזיק בו שהרי הדבר ידוע דלא שייך חזקה בס"ת העשוי מתחלתו על מנת כן שיקראו בו הרבים ושיהיה תמיד מונח בבית הכנסת עד יום פקוד אותו הבעלים וכן פסקתי לו כבר זה ימים רבים כאשר כתבתי אל ידיד נפשי הח' עובדיה מברוטו"נולו יצ"ו. ואף כי כתבתם אלי שאחד מנשיאי העדה יצ"ו נשבע כי שמע מפי אדם נכבד מהספר ההוא הקדישו אחי אבא של זה רבי ישראל וגם אחד העיד גם כן ששמע מאמו שהיתה אשה חשובה וחסידה הנה ידעת מה שכתב רבינו משה בפרק י"ז דהלכות עדות וז"ל מי שהעידו לו אנשי' רבי' וגדולים בחכמה וביראה שהם ראו פלוני שעבר עבירה פלונית או שלוה מפלוני אעפ"י שהוא מאמין הדברים בלבו כאלו ראיה לא יעיד עד שיראה הדבר בעיניו וכולי עד אם אמר שהוא אמר לו חייב אני לאיש פלוני או איש פלוני אמר לי שהוא חייב לו לא אמר כלום עד שיעיד בפנינו הודה שהוא חייב עכ"ל והרי לכם בהדיא שכתב דאפילו העידו לו אנשים רבים וגדולים בחכמה וביראה שאין זה עדות וכל שכן הכא שאין כאן אלא עד אחד ואשה והלכה רווחת היא בישראל וכן כתבו כל הפוסקים דאין אשה כשרה להעיד ואפילו היתה כשרה אמנו ז"ל וזה פשוט. ועוד בר מן דין ובר מן דין הלא העדים נוגעים בעדות כיון שהם מבני קהלכם ואפי' על ידי דליסלקו וליסהדי לא מהני לענין ס"ת כדאיתא בהדיא בפרק חזקת הבתים בבא בתרא דף מג משום דהכל עניים אצל ס"ת אם לא שהיה כבר ס"ת אחרת מדיוק כזה וכשרה כמותו. לפי דברי רבינו אשר ראוי היה מועיל ההסתלקות ולכן ולכן אחיי יצ"ו אף כי ראיתי מתוך כתבכם כוונתכם הרצוייה שלא ח"ו ליתן עיניכם בממון שאינו שלכם אלא שלא לגרוע כח ההקדש מ"מ גם כן יש לחוש שלא להפקיע ממונו של זה העני והש"י שונא גזל בעולה לכן תחזירו לו הס"ת א"כ הוא שנתברר אצליכם שהיה של אבותיו או של אחד ממורישיו אם אין לכם עדות אחרת ברורה אשר תספיק לכל הטעמים לעיל. ושלום מאתי הצעיר יוסף קולון בן מהר"ר שלמה זלה"ה: