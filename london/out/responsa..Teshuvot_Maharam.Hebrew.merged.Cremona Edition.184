<b>וששאלתם </b>מי קוברו אלמנתו או קופה של צדקה. אלמנה ענייה במה נחייבה לקבור את בעלה היכן מצינו אשה שחייבת בקבורת בעלה. ואפי' הניח לה כל כתובתה אינה חייבת שבעלת שטר היא. וכתובתה נוטלת הימנו. כ"ש היכא שלא הניח אלא שליש כתובה. ובדין הוא שיקבר משל קופה של צדקה ואין עליה שוה פרוטה. ודייה שאיבדה שני שלישי כתובתה. וכן הלכה. ועוד הביא ראייה מתוספתא דכתובות מי שמת והניח נכסים מטלטלין ויש עליו כתובת אשה ובעל חוב כל הקודם זכה. והוא נקבר מן הצדקה: מאיר בר ברוך 