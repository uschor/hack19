מג. מצות לא תעשה שלא להכות שום אדם מישראל. ואזהרתו מפסוק "לא יוסיף" דברים כה, ג, שזה אזהרה שלא להכות שום אדם מישראל. וקל וחומר הוא: ומה מי שמחוייב מלקות, שנתנה תורה רשות להכותו, צוה הכתוב שלא להוסיף בהכאתו, קל וחומר לשאר כל אדם. המכה את חבירו הכאה שאין בה שוה פרוטה, לוקה; אבל אם יש בה שוה פרוטה פירוש: הכהו הכאה גדולה שיתחייב לו עליה תשלומין של פרוטה או יותר, הואיל והוא חייב לשלם ממון, אינו לוקה אבל בלאו עובר. ואפילו המגביה ידו על חבירו נקרא "רשע". והמכה דרך מוסר ולימוד, אינו עובר: