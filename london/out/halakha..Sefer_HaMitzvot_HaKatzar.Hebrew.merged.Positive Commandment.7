ז. מצות עשה להתפלל בכל יום להשם יתברך. שנאמר דברים ו. יג: "ואותו תעבוד", ומפי השמועה למדו חז"ל תענית ב ע' א שעבודה זו היא תפלה, שנאמר דברים יא, יג: "ולעבדו בכל לבבכם", איזוהי עבודה שבלב - זו היא תפלה. והמצוה היא, שיגיד האדם שבחו של הקדוש ברוך הוא, ואחר כך שואל צרכיו, ואחר כך נותן שבח והודיה להשם יתברך. וצריך להתפלל בכונה הלב, שיפנה את לבו מכל המחשבות, ויראה עצמו כאלו עומד לפני השכינה. ולא יעשה תפלתו כמי שנושא משא ומשליכו והולך לו, ולא יתפלל במחשבה טרודה ומבולבלת. ונוהג בכל מקום ובכל זמן, בזכרים ובנקבות: