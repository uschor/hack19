<b>העשור. והחג. ועצרת וממלאכת עבודה הזהרתיך. </b>כתיב בסדר אמור אך בעשור לחודש השביעי וגו' וכל מלאכה לא תעשו. וכתיב שם בחמשה עשר יום לחודש השביעי הזה חג הסוכות וגו' ביום הראשון כל מלאכת עבודה לא תעשו. וכתיב שם ביום השמיני וגו' עצרת הוא כל מלאכת עבודה לא תעשו. והם שלשה לאוין שמנאן כאן. ומש"כ וממלאכת עבודה. נראה דט"ס הוא. וצ"ל ממלאכת וקאי על כל המועדים שמנה לעיל מיני'. לומר דכל האזהרות הללו הן לענין איסור מלאכת עבודה. והנה בכולהו הנך לאוין איכא בהו נמי מצות עשה לשבות. וכבר מנאן רבינו הגאון ז"ל לעיל במנין העשין. אע"ג דלפי שיטתו כל מצוה שיש בה עשה ול"ת אין למנותן אלא מצוה אחת. מ"מ הכא שאני מטעם שכבר ביארנו לעיל עשין ל"ד עיי"ש. ומה שלא מנה רבינו הגאון ז"ל ביוה"כ אלא לאו דמלאכה ולא מנה גם לאו דעינוי ג"כ כבר ביארנו לעיל עשין נ"ה קפ"א קפ"ב עיי"ש. 
