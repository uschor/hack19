<b>ואם </b>חל יו"ט בה' ובו' צריך לערב ביום ד' ואם שכח ולא עירב ונזכר ביום ה' מניחו בו ביום ומתנה ואומר אם היום חול ולמחר קודש ה"ז עירוב ויהא שרא לנא בדין כו' ואם היום קודש ולמחר חול אז אינו צריך כלום וזהו דווקא לב' ימים טובים של גליות אבל ר"ה דקדושה אחת הן אם שכח לית תקנתא ורבי משה בר מיימון כתב שתנאי זה היה מועיל לדורות הראשונים שהיו מקדשין עפ"י הראיה אבל בזה"ז שסומכין על החשבון ומקדשין ואין עושין יו"ט שני כדי להסתלק מן הספק אלא מנהג בעלמא בלבד אין ראוי להתנות ולערב כי אין מועיל ורבינו שלמה פסק בספר הפרדס הלכה למעשה שמועיל: 
