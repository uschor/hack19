א"ר גידל א"ר האומר אשנה פרק זה או מסכת זו נדר גדול נדר לאלהי ישראל. והלא מושבע ועומד מהר סיני הוא ואין שבועה חלה על שבועה מאי קמ"ל דאפילו לזרוזי בעלמא היינו דר"ג קמייתא הא קמ"ל כיון דאי בעי פטר נפשיה בק"ש שחרית וערבית:א"ר גידל א"ר האומר נשכים ונשנה פרק זה עליו להשכים שנאמר ויאמר ה' אלי קום צא אל הבקעה ושם אדבר עמך  ואצא אל הבקעה והנה שם כבוד ה' עומד:א"ר יוסף נדוהו בחלום צריך י' בני אדם להתירו והוא דתני הלכתא אבל מתנו ולא תנו לא ואי ליכא דתני אפי' מתנו ולא תנו ואי ליכא אזיל ויתיב אפרשת דרכים ויהיב שלמא לבי עשרה עד דמקלעין עשרה דתנו הלכתא. א"ל רבינא לרב אשי ידע מאן שמתיה מהו דנשרי ליה אמר ליה לשמותי שוויה שליח למשרי לא שוויה שליה אמר ליה רב אחא בריה דרבא לרב אשי שמתוהו ושריוהו בחלמא מהו. א"ל כשם שא"א לבר בלא תבן כך א"א לחלום בלא דבר בטל. רבינא הו"ל נדרא לדביתהו אתא לקמי' דרב אשי א"ל בעל מהו שיעשה שליח לחרטת אשתו א"ל אי מכנפין אין אי לא לא. ש"מ תלת ש"מ לא שרי למשרי נדרא באתרא דרביה. וש"מ כי מיכנפי שפיר דמי. וש"מ לכנופי לא. ויחיד מומחה שרי שמתא ואפי' באתרא דרביה: <b>מתני' </b>כנדרי רשעים נדר בנזיר בקרבן ובשבועה כנדרי כשרים לא אמר כלום כנדבותם נדר בנזיר ובקרבן:<b>גמ' </b>מאן תנא דשני  בין נדר לנדבה לימא לא ר"מ ולא ר"י דתניא את אשר תדור שלם טוב אשר לא תדור משתדור ולא תשלם טוב מזה ומזה שאינו נודר כל עיקר דברי ר"מ ר"י אומר טוב מזה ומזה נודר ומשלם ואסקי' מתני'  ר"י היא. וכי קאמר ר"י בנדבה בנדר לא קאמר. והקתני טוב מזה ומזה נודר תני נודב. ומ"ש נדר דלא דילמא אתי לידי תקלה נדבה נמי אתי לידי תקלה. ר"י לטעמיה דאמר מביא אדם כבשתו לעזרה ומקדישה וסומך ידו עליה ושוחטה: