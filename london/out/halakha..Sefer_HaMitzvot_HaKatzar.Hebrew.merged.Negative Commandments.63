סג. מצות לא תעשה שלא לקלל לדיין. שנאמר שמות כ״ב:כ״ז, כן: "אלהים לא תקלל". והמקלל את הדיין בשם או בכינוי, לוקה שתים משום לאו זה, ומשום שלא לקלל לישראל חבירו. גם, פסוק זה אזהרה שלא לברך את השם. והמברך את השם בכינוי, הוא בלאו; והמברך את השם בשם, עונשו מפורש ויקרא כד, טז: "ונוקב שם ה' מות יומת רגום ירגמו בו כל העדה", וזהו "מגדף"; ואפילו חזר בו תוך כדי דבור. ובזמן הזה שאין דנין דיני נפשות, מחרימין אותו ומרחיקין ממנו. ונוהג בכל מקום ובכל זמן, בזכרים ובנקבות: