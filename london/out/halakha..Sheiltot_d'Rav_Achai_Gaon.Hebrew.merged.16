<b>שאילתא</b> דאילו מאן דבעי למינסב איתתא <i data-commentator="Haamek Sheilah" data-order="1"></i> מיתבעי ליה לקדושי ברישא וברוכי ברכת ארוסי׳ בעשרה וברכת חתנים בעשרה וממסר לה כתובתא דאמר רב נחמן <i data-commentator="Haamek Sheilah" data-order="2"></i> אמר לי הונא תנא מניין לברכת חתנים בעשרה שנאמר ויקח בעז עשרה אנשים וגו׳ וחתן גופיה מצטרף לעשרה דאמר רבי יצחק א"ר יוחנן מברכין ברכת חתנים בעשרה כל שבעה וחתנים מן המניין ברכת אבלים בעשרה ואין אבלים מן המניין הני מילי בברכת רחבה <i data-commentator="Haamek Sheilah" data-order="3"></i> אבל בתפלה ובברכת המזון אלו ואלו מן המניין <i data-commentator="Haamek Sheilah" data-order="4"></i> בין מיקמי הלולא ובין לבתר הלולא מברכין שהשמחה במעונו ת"ר מברכין ברכת אירוסין בבית האירוסין וברכת חתנים בבית החתנים <i data-commentator="Sheilat Shalom" data-order="19"></i><i data-commentator="Haamek Sheilah" data-order="5"></i> מאי ברכת חתנים איכא דאמרי אשר ברא ואיכא דאמרי שהשמחה במעונו רב אשי אקלע לבי רב כהנא יומא קמא בריך כולהו מיכן ואילך אע"ג דאיכא פנים חדשות לא בריך אלא חדא אמינא ליה והא איכא פנים חדשות אמר לי לא חזינן רבנן קשישי דעבדי הכי אפושי שמחה בעלמא הוא ובחדא סגיא ברכת אירוסין מאי היא רבא בר רב אדא ורבין בר רב אדא דאמרי תרוייהו משמיה דרב יהודה בא"י אמ"ה אשר קדשנו במצותיו וצונו על העריות ואסר לנו את הארוסות והתיר לנו <i data-commentator="Haamek Sheilah" data-order="6"></i> את הנשואות על ידי קידושין וחופה רב אחא בריה דרבא מסיים בה הכי משמיה דרב יהודה בא"י מקדש ישראל על ידי קידושין וחופה מאן דלא חתים סבר מידי דהוה אברכת המצות וברכת הפירות ומאן דחתים סבר מידי דהוה אקידושא תני חדא מברכין <i data-commentator="Haamek Sheilah" data-order="7"></i> ברכת חתנים כל שבעה רבי יהודה אומ׳ אף בבית האירוסין מברכין אותה אמר אביי ביהודה שנו מפני שמתיחד עמה ותניא אידך <i data-commentator="Haamek Sheilah" data-order="8"></i> מברכין ברכת חתנים בבית חתנים כל שבעה א"ר יהודה והוא שבאו פנים חדשות מאי מברך <i data-commentator="Haamek Sheilah" data-order="9"></i> ברישא בורא פרי הגפן ברוך שהכל ברא לכבודו ברוך יוצר האדם ברוך אשר יצר את האדם בצלמו וכו׳ שוש תשיש ותגל עקרה בקיבוץ בניה בתוכה לשמחה בא"י משמח ציון בבניה <i data-commentator="Haamek Sheilah" data-order="10"></i> שמח תשמח ריעים ואהובים כו׳ בא"י משמח חתן וכלה לוי איקלע לבי ר׳ בהלוליה דרבי שמעון ברבי ובריך חמש רב אשי איקלע לבי רב אשי בהלוליה דמר בר רב אשי ובריך שית לימא בהא קמיפלגי דמר סבר חדא יצירה הואי ומר סבר שתי יצירות הוו לא דכולי עלמא חדא יצירה הוה מר סבר בתר מעשה אזלינן ומר סבר בתר מחשבה אזלינן כרבי אבהו דרבי אבהו רמי כתיב זכר ונקבה בראם וכתיב ויברא אלהים את האדם בצלמו רב אשי אקלע לבי רב כהנא יומא קמא בריך כולהי מיכן ואילך אמר ליה אי איכא פנים חדשות מברכינן כולהי ואי לא אפושי שמחה בעלמא הוא ובחדא סגיא ומברך שהשמחה במעונו ואשר ברא משבעה ועד תלתין בין אמר ליה מחמת הלולא ובין שלא מחמת הלולא מברך שהשמחה במעונו: 
<b> <i data-commentator="Haamek Sheilah" data-order="11"></i> ברם</b> צריך חתן מהו שיצטרף לעשרה היכא דליכא בי עשרה דקא מחדן ליה אינון לא קא מצטרף או דילמא כיון דהוא נמי שייך בשמחה מצטרף ת"ש דאמר ר׳ יצחק א"ר יוחנן מברכין ברכת חתנים בעשרה וחתנים מן המניין רב תחליפא בר מערבא איקלע לבבל ובריך שית אריכתא ולית הילכתא כוותיה רב חביבא איקלע לבי מהלא ובריך שהשמחה במעונו ולית הילכתא כוותיה <i data-commentator="Haamek Sheilah" data-order="12"></i> דמעצב עציבי משום צערא דינוקא והילכתא כל שבעה יומי אי איכא פנים חדשות מברכינן כולהי ואי לא מברכינן חדא אשר ברא <i data-commentator="Haamek Sheilah" data-order="13"></i> משבעה ועד תלתין אי איכא פנים חדשות מברכינן שהשמחה במעונו ואשר ברא ואי לא מברך שהשמחה במעונו מיכן ואילך אי מחמת הלולא מברכינן שהשמחה ותו לא ואי לא אמר מחמת הלולא לא וכי אמרינן מחמת הלולא עד כמה אמר רב פפי משמיה דרבא עד תריסר ירחי שתא ומעיקרא מאימת מכי רמו שערי באסינתא איני והא רב פפא עסק ליה <i data-commentator="Haamek Sheilah" data-order="14"></i> לבריה לאבא מר ובריך משעת אירוסין שהשמחה במעונו שאני רב פפא דטרח ליה "אי "נמי "לחשוביה "לבריה "הוא "דבעא רבינא עסק ליה לבריה בי רב חביבא ובריך לאלתר שהשמחה במעונו סבר דלא הדרי ביה ולא איסתייעא מילתא והדרו ביה: 
<b>אי נמי</b> ברם צריך <i data-commentator="Sheilat Shalom" data-order="20"></i>מהו לבעול בתחלה בשבת מי אמרי׳ דם מפקד פקיד ולא עביד חבורה או דילמא דם חבורי מחבר וקא עביד חבורה אם תמצא לומר דם מפקד פקיד ולא עביד חבורה ולדם הוא צריך ושרי או דילמא לפתח הוא צריך ואסיר אם תמצא לומר לדם הוא צריך ופיתחא ממילא קא הוי ולאו לפתח הוא צריך <i data-commentator="Haamek Sheilah" data-order="15"></i> דהא כי לא פתח ניחא ליה <i data-commentator="Haamek Sheilah" data-order="16"></i> לגבי אשה מתקן הוא אצל הפתח או מקלקל הוא אצל הפתח דהיכא דניחא ליה מהקן הוא ואע"ג דלא קא מיכוין הא עביד פתח או דילמא מקלקל הוא ולאו פתח הוא כלל אם תמצא לומר מתקן הוא לגבי אשה הלכתא כרבי שמעון דאמר דבר שאין מתכוין מותר <i data-commentator="Haamek Sheilah" data-order="17"></i> או דילמא הלכה כרבי יהודה דאמר דבר שאין מתכוין אסור אם תמצא לומר הלכה כר׳ יהודה מקלקל הוא אצל הפתח במקלקל או מתקן הוא אצל הפתח ואיכא דאמרי אם תמצא לומר דם חבורי מחבר וקא עביד חבורה לדם הוא צריך ואסיר או דילמא להנאת עצמו הוא צריך ושרי אם תמצא לומר להנאה עצמו הוא צריך ודם ממילא קא אתי הילכתא כרבי יהודה או כרבי שמעון אם תמצא לומר הלכה כרבי יהודה מקלקל בחבורה הוא או מתקן בחבורה הוא אם תמצא לומר מקלקל בחבורה היא במקלקל הלכה כרבי יהודה או כרבי שמעון מפלג פליגי בה רב ושמואל דתניא בי רב אמרי רב שרי ושמואל אסר בנהרדעא אמרי רב אסר ושמואל שרי אמר רב נחמן בר יצחק וסימניך אלו מקילין לעצמן ואלו מקילין לעצמן <i data-commentator="Haamek Sheilah" data-order="18"></i> ואמרינן למאן דאמר אסור לדברי הכל דם חבורי מחבר ולדם הוא צריך ומתקן הוא אצל הפתח ולמאן דאמר מותר לדברי הכל דם מפקיד פקד להנאת עצמו הוא צריך ומקלקל הוא אצל הפתח ואפילו לגבי אשה <i data-commentator="Sheilat Shalom" data-order="21"></i>הילכתא מאי ת"ש דרבי אמי שרא למיבעל בתחלה בשבת אמרו ליה רבנן והא לא איכא כתובה אמר להו ליתפשוה מטלטלי שיעור כתוב׳ <i data-commentator="Haamek Sheilah" data-order="19"></i> לא איפליגו ביה דאסיר והילכתא שרי למיבעל בתחלה בשבת: 
