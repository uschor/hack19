<b>על </b>שמעון שהיה חייב לראובן וראובן היה חייב לגוי ואמר ראובן לשמעון מה שאתה חייב לי תנהו לגוי הזה במעמד שלשתן ופטר הגוי את ראובן וסמך על שמעון ועתה רוצה שמעון לעכב המעות שחייב להגוי. וכתבת שלא קנה הגוי דמעמד שלשתן לא שייך בגוי כמו שכתב ר"ת ויחזיר המעות לראובן. וקשה למה יגזול ראובן את הגוי. והא גזל הגוי אסור: אגב חורפך לא שמת לבך להא דאמרינן בפרק הגוזל בתרא בבא קמא דף קיג אפילו למאן דאמר גזל הגוי אסור הפקעת הלואתו מותר. וכתבת שהגוי היה קובל עליך אלא שהיית נשמט ממנו אם לא היית יכול להשמט שהיית צריך ליתן לו בדיניהם והיית נותן לו היית פטור מראובן וכן פסק ר"ת. ושלו' מאיר בר ברוך: 