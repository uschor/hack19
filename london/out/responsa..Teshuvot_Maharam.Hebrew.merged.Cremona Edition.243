<b>נשאלתי </b>על ראובן שמת ולא הניח כדי כתובת אשתו והיא תובעת כתובתה ואינה חפיצה שיקבר מן הנכסים שהניח לה. תשובתי מצאתי בתשובת רב כהן צדק ז"ל וז"ה לש"ונו מי שמת ולא הניח שיעור כתובת אלמנתו אלא שליש. ואין לו תכריכין והוצאת קבורתו מי קוברו אלמנתו קוברו או קופה של צדקה. אלמנה ענייה במה נתחייבה לקבור את בעלה והיכן מצינו שאשה חייבת בקבורת בעלה. אפילו הניח לה כל כתובתה אינה חייבת שהיא בעלת חוב ובעלת שטר היא וחוב שלה נוטלת ממנו. וכל שכן הכא שלא הניח לה אלא שליש כתובתה ובדין הוא שיקבר מן קופה של צדקה ואין לו עליה שוה פרוטה. ודיה שאבדה שני שלישי כתובתה. וכן הלכה. עד כאן לשונו. ועוד הבאתי ראיה מתוספות כתובות. מי שמת והניח נכסים מטלטלין ויש עליו כתובת אשה ובעל חוב כל הקודם זכה והוא נקבר מן הצדקה. ועוד ראיה דבה"ג אמרינן מי שמת והניח כתובת אשה ובעל חוב. גובה אשה כתובתה. ובעל חוב את חובו. ואין משיירין לו אפילו כדי קבורתו. ושלום מאיר בר ברוך: 