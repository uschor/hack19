ואחד שבנו המיר את הדת והלך בין הנכרים ועשה כמעשיהן והיו אביו ואמו עסוקים להוציאו ולהביאו בביתם ולצרור לו ממון שישוב. אמר להם החכם חדלו לכם ותחרטו כי יעשה יותר ברע כי שמעתי שרוצה לעשות עצה רעה להסית ולהדיח אחיו ואחיותיו ללכת בין הנכרי' ועוד הוא אומ' כי כשהי' יהודי היה משליך בקדירה בשר נבילה מוטב שתעזבוהו בין הנכרים ולא יחטיא אחרים ולא יאכיל דברים האסורים. חבור עצבים הנח לו מוטב מלקרבו ויחבר את אחרים לעצבים: