<b>אשר </b>עגמה נפשי לעלבון הזקן הזה שמואל בהר"ר יקותיאל כ"ץ ז"ל אשר הוא עשוק וגזול לפי דברי הפשרני' אשר קבלו עליהם החלקים בקנין וגם בחרם כפי מה שיראה מתוך דברי רבותינו המכירים בלשון אשכנז היותו כתב בחתימ' בב"ד הכתוב בלשון אשכנז וראיתי והכרתי כתב ידידי הישיש מהר"ר יעקב י"ץ שבפניו העידו בני סמכא שהוא טופס מכתב ידם וגם על המכתבים אחרים העיד מהר"י הנ"ל שנתקיימו בפניו מבני סמכא ומתוך הכתבים ההם למדנו כי אותו ר' יצחק קר"א העביר את הדרך על הזקן הזה הנ"ר זיינוול הנ"ל לא יכלתי להמלט מלעשות סניף לרבותי יצ"ו כמה וכמה אשר כבר כתבו נגד אותו ר' יצחק קר"א למען הציל עשוק מיד עשקו ולזה הנני גוזר טל ר' יצחק קר"א הנ"ל שיוציא מידו הד' שוקים ויניחה ביד הר"ר ישראל חותן של הר"ר שמואל תוך שלשים יום אחרי הודע לו גזירתי באשר אמרו הפשרני' שיוציאה בדרך הנ"ל והוא העביר את המועד ומועד מועדים שהרי דבר פשוט הוא כי פשרא בקנין שרירא וקיימא דלא למהדר מיניה ומשאר התביעות אשר לה"נר זיינוול הנ"ל על ר' יצחק קר"א הנ"ל וגם מכל הזיקות וגרמות אשר גרם ר' יצחק קר"א הנ"ל הזיק לר' זיינוול הנ"ל מחמת סרבנת' לקיים מאמר הפשרני' אשר קבלם עליו כנ"ל יתחייב רבינו יצחק קר"א הנ"ל לירד לדין עם הנ"ר זיינוול הנ"ל לפני השלשה אשר ברר הישיש מהר"י יצ"ו ואם באולי יטעון ר' יצחק קרא הנ"ל שאין אותם הג' ממוצעים אליו יתחייב ר' יצחק קר"א לירד לדין עם ר' זיינוול לפני ג' מפרנסי ק"ק פרוג"א הלא הם הר"ר אלעזר פרנ"ס יצ"ו. והר"ר יעקב יפה יצ"ו והר"ר רחום יצ"ו. וכל אשר יגזרו ויאמרו הג' רועים האלה יצ"ו הן על דבר דין הן ע"ד פשרה יתחייבו ב' החלקים לעשות בכח חרם ואם באולי לא יאבו ג' הנכבדים הנ"ל להיזקק בדין זה מאיזה טעם שיהיו יתחייב ר' יצחק קר"א לירד לדין עם הר"ר שמואל כ"ץ הנ"ל לפני הג' אשר יבררו ג' הפרנסים הנ"ל ואם לא ירצו ג' פרנסים הנ"ל להיזקק גם לזה לברר להם דיינים ואם כי רחוק הוא בעיני שמאנו גם לזה מ"מ א"כ יהיה מאחר שנתברר ונתאמת אצלי על פי כתבי' מקויימי' מאנשי' גדולים בתורה שהאיש הזה ר' יצחק קר"א גברא אלמא הוא וקריב למלכות ומחתו חתתו בארץ החיים הרבנים הסמוכים לו יראים מלהזקק בדין וא"כ תלקה מדת הדין ח"ו ואיש זרוע לו הארץ ח"ו גוזר אני על רבי יצחק שירד לדין עם ר' זיינוול הנ"ל מכל תביעות וערעורים והזיקות וגרם הזיקות אשר יתבע לו ר' דינוול הנ"ל בפני הג' אשר כבר בירר הישיש מהר"ר יעקב יצ"ו ולא יוכל להשמט באמרו שאינ' ממוצעים אליו מאחר שמתוך אלמתו נמנעים מלעיין בדיניהם וראי' ברורה נלע"ד מהא דגרסי' בפ"ב דכתובות דף כז ופ"ג דבבא מציעא דף לט מרי בר איסק אתי ליה אחוה מבי חוזאי אתי לקמיה דרב חסדא וכו' אמר ליה איתלי סהדי ומסתפי מיניה דגברא אלמא הוא אמר ליה לדידיה זיל איית סהדי דלאו אחוך הוא אמר ליה דינא הכי המע"ה אמר ליה הכי דיינינן לך ולכל אלמי דחברך. וכתבו שם התו' וז"ל נראה לר"י דמיירי כגון שהביא עדים ואמרו עדות שאתה שואל עליו לא נאמר לך כלום דרגלים לדבר הוא שהוא אלם עכ"ל. כ"ש וכ"ש הכא שהעידו עליו תרי גברא רברבא דגברא אלמא הוא שלא יוכל להשמט ולומר לא אדון בפני זה כו' אם לא שימצא דיינים אחרים כשרים והגונים. ולכן אמרתי שאם לא ירצו הר"ר אלעזר פרנס והר"ר יעקב יפה והר"ר רחום הנ"ל להיזקק בדינם שיצטרך לילך לדון לפני ג' אשר בירר מהר"י יצ"ו וזה אני גוזר עליו מפי ב"ד העליון ומפי ב"ד התחתון. ואם ח"ו ימאן הוא יבדל מעדת הגולה. ואם שמע ישמע על ראשו ינוחו ברכות ושלום מאתי הצעיר יוסף קולון בן מהר"ר שלמה זצ"ל: