<b>דין</b> בשר שחוטה שנמלח עם בשר נבילה הכל אסור מן התורה. ואם ספק לחומרא. אבל דגים טהורים וטמאים שנמלחו יחד אסורין מדרבנן. ואם ספק לקולא. ואם גוי או שפחה גויה שבבית ישראל מלגו תרנגולת ולא ראה ישראל אם בכלי ראשון או בכלי שני. או הדיחו בשר ונתנו בקדירה ולא ראה ישראל. או הדיחו קערות חולבות ושל בשר ולא ראה ישראל אם יחד הודחו או כל אחד לברסי  או בגווני אחריני דדמי להני אם אינן יודעין משפט הדבר הכל אסור. דשמא מחמת להקל טרחו עשו באיסור. ואם יודעים היאך משפט לעשות לישר'. אם ישר' יוצא ונכנס. או גם תינוק שחכם כל כך שלפעמים סומכין עליו לראות הכל מותר: