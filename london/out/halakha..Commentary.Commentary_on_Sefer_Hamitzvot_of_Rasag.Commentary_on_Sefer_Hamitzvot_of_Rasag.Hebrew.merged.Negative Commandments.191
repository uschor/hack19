<b>מומם. וטמא מלנגוע. </b>כתיב בפרשת אמור. איש מזרעך לדורותם אשר יהי' בו מום לא יקרב להקריב וגו' כי כל איש אשר בו מום לא יקרב וגו' לא יגש להקריב את אשי השם מום בו את לחם אלקיו לא יגש להקריב. וזו היא כוונתו במש"כ מומם. כלומר הכהנים בע"מ מוזהרים שלא לעבוד עבודת כהנים במקדש. אבל מש"כ רבינו הגאון ז"ל כאן וטמא מלנגוע. דמשמע לכאורה דכוונתו בזה לאזהרת לאו בפ"ע. הוא תמוה מאוד. ודבריו סתומים ואינם מובנים כלל לאיזו אזהרה כוונתו בזה. דאין לנו אזהרה אחרת במגע קודש אלא מקרא דבכל קודש לא תגע. כמבואר בפרק הערל ביבמות ע"ה ע"א ובפ"ג דמכות י"ד ע"ב ובפ"ג דזבחים ל"ג ע"ב עיי"ש. וכבר מנה רבינו הגאון ז"ל אזהרה זו לקמן בהדיא. וכמו שיתבאר לפנינו בס"ד וא"כ לאיזו אזהרת נגיעת טמא נתכוון כאן. ולכן נראה ברור אצלי דהך וטמא שכתוב כאן. הוא טעות המעתיק. וצריך למחקו. וצ"ל מומם מלנגוע. וכוונתו בזה דכיון דכתיב בקרא לא יקרב להקריב וקריבה זו היינו הגשה. כדכתיב לקמן לא יגש להקריב. א"כ מיד משעת הגשה להקריב עובר בלאו זה אע"פ שעדיין לא הקריב. והגשה היינו נגיעה. כמו הגשה דמנחה דכתיב והגישה אל המזבח. והיינו נגיעה ממש בקרן דרומית מערבית. כמבואר בפ"ב דסוטה י"ד ע"ב. ומבואר שם דאי לאו דגלי קרא דסגי נגיעתה לקרן בכלי הי' ראוי לומר דנגיעת מנחה גופא דוקא בעינן אלא דגלי קרא דסגי בכלי עיי"ש. וכן פירש"י בפ"ב דמגילה כ' ע"ב בד"ה והניף וכו' דהגשה היינו נגיעה עיי"ש. ובפ"ו דזבחים ס"ג ע"ב עיי"ש. הרי דהגשה היינו נגיעה. וכן תרגם אונקלס בכל מקום הגשה ונגיעה בלשון קריבה. אלמא חדא נינהו ועי' ג"כ בערוך ערך גשתא הראשון עיי"ש. וא"כ הכא נמי ס"ל לרבינו הגאון ז"ל דעכ"פ משעת נגיעתו על דעת להקריב עובר בלאו דלא יגש להקריב וזהו שכתב כאן מומם מלנגוע. ואין כאן אלא אזהרה אחת. ועי' בסה"מ לאוין ס"ט ע' ע"א ובדברי הרמב"ן שם. ודעת רבינו כדעת הרמב"ן ז"ל בזה. 
