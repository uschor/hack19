<b>תרומת דשן.</b> מ"ע להרים בכל יום מן הדשן של קרבנות מדכתיב בפרשת צו והרים את הדשן אשר תאכל האש את העולה על המזבח וגו'. ומנאה הרמב"ם עשין ל'. אלא דלשון הרמב"ם ז"ל אינו מדוקדק במש"כ שם וז"ל שנצטוו הכהנים להסיר הדשן בכל יום מעל המזבח והיא הנקראת תרומת הדשן וכו' עכ"ל עיי"ש. ונמשך אחריו גם בחינוך פרשת צו מצוה קל"א עיי"ש. אבל אין המצוה להסיר את הדשן מעל גבי המזבח. אלא להרים ממנו מלא קומצו בלבד. כמבואר בפ"ב דיומא כ"ד ע"א עיי"ש. ואפשר דהרמב"ם לטעמי' אזיל שדעתו דבכל יום חייבין להסיר כל הדשן מעל גבי המזבח למטה. אחר תרומת הדשן. כמבואר בדבריו בפ"ב מהלכות תמידין ומוספין הי"ג וכנראה ס"ל דמאי דכתיב והרים את הדשן וגו' והוציא את הדשן אל מחוץ למחנה וגו' הכל מצוה אחת. שבתחילה תורם את הדשן ואח"כ מוציאין כולו חוץ למחנה. ולכן כתב דהמצוה היא להסיר את הדשן מע"ג המזבח. אבל אין דעת שאר הראשונים ז"ל כן. ועי' מש"כ בזה במל"מ שם עייש"ה. ולא הרגיש בדברי הרמב"ם בסה"מ. אבל ראיתי במנין המצות הקצר שלו. וכן ברמזי המצות שבריש הלכות תמידין ומוספין מצוה ד' וכן בפ"ב מהלכות תמידין ומוספין ה"י לא כתב לשון להסיר הדשן כמש"כ בסה"מ. אלא להרים הדשן כמש"כ שאר ראשונים ז"ל. ואכמ"ל בזה. והבה"ג לא מנה מצוה זו. ולא נתבאר טעמו. וכן כל הנמשכים אחריו לא מנאוה. אבל רבינו הגאון מנאה גם באזהרותיו אשר על סדר עשרת הדברות דבור ראשון עיי"ש: 
