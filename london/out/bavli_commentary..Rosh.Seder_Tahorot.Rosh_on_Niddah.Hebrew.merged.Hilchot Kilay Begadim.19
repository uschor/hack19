תוספתא חלוק של צמר שנפרם כורכו בחוט של פשתן ואם תפרו אסור משום. כלאים. וכן כתב הרמב"ם ז"ל בגד צמר שנפרם מותר לכרוך אותו בחוטי פשתן וקושרו אבל לא יתפור.  וכתב ר"ח ז"ל בתשובה דטעות הוא בתוספתא דקשר הוא חיבור לענין כלאים. כדאמרינן בפרק התכלת  דקשר העליון דאורייתא מדאיצטריך להתיר כלאים בציצית. ונראה לי דלא קשיא דמיירי שחבר שני ראשי הקרעים וכרך החוט סביבם וקשרם יחד. ולא הוי חיבור חוט פשתן והחלוק של צמר כיון שיכול להוציא שני ראשי הקרעים בלא התרת הקשר. וכיוצא בזה התיר ר"י מכסאות של פשתן וצמר בתוכו אע"פ שתופרין יחד הבגד והצמר אשר בתוכו אין התפירה מחברת יחד הצמר והבגד  לפי שיכול להוציא כל הצמר והתפירה נשארת קיימת.  ואע"פ שתופר המכסה כל סביבותיו ואין יכול להוציא הצמר.   הוי כשק של פשתן שמלאו צמר ותפר את פיו דלא הוי כלאים: 