פ"א וששאלתם ראובן ששאל חמור משמעון לרכוב עליו למדינה אחרת ויצאו עליו ליסטים ונהרג ראובן ואבד החמור ותבע שמעון דמי החמור מיורשו כך ראינו אם יש עדים לשמעון שכשאלה מסר החמור לראובן יש על יורשיו לשלם דמיו לשמעון דקיי״ל השואל משלם את הכל ופי׳ הכי דשואל חייב בגניבה ואבידה ובשבירה ובשבויה ומתה ואם אין לו עדים שהשאיל בהמתו לראובן בשעת הליכתו לאותו מקום וטוענין היורשין שאינן יודעין אם בשאלה אם בשכירות ישבעו יורשי ראובן שאינן יודעין ולא שמעו ממורישן שבשאילה מסר שמעון הבהמה למורישו ונאנסה בתוך השאלה ויפטרו בשבועתן.