<b>שאלה קיח </b>כשמוליכים השקים שיש בהן הקמח למצות מן הרחיים שרי להניחו על גבי הסוס או החמור להוליכו כך או לאו: 
<b>תשובה </b>יראה דאסור אא"כ יש אוכף או עור עב כה"ג על גבי הבהמה תחת השק מפני שהקמח מתחמם בגוף הבהמה כשמונח על גבה ובמרדכי פ' אלו עוברין מייתי ירושלמי דאסור להניח השקים אילו על אילו כדי שלא יתחממו ויחמיצו וראייה דגוף הבהמה מחמם מהא דתניא פ' כל היד רוכבי גמלים רובן רשעים ופרש"י מפני שאיבריהם מתחממים בגוף הגמלים ומוציאים זרע ואין לומר דהתם מתחמם בקל משום דנוגע אבר בבשר בעלי חיים וזה גורם הירהור וחימום דהא מחלק התם בין רוכבי גמלים לרוכבי חמורים הא דמיכף הא דלא מיכף ופרש"י דרוכב על האוכף אינה מתחמם לפי שהעץ קשה ואינו מתחמם ע"כ. ש"מ דטעמא משום חימום מדלא קאמר ורוכב עלהאוכף אינו נוגע ומרגיש בבשר בעלי חיים וכיון דקאמר רובן רשעים ואמר אביי נמי התם רוכבי גמלים אסורים לאכול בתרומה משום דחימום ברור הוא יש ללמוד משם להחמיר ג"כ לענין קמח של מצות ותו דרגילות שהבהמות מזיעות תחת כובד המשא ולא ברירא לן אי זיעת בהמה מכשירה ומחמצת דכמה מיני זיעות מייתי אשירי פ' כל שעה וזיעת בהמה לא מייתי ואע"ג דלפי הסברא דמי לזיעת אדם דאינו מכשיר ואינו מחמיץ מ"מ אין להקל במילתא דלא פשיטא: 
