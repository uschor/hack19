<b>א"ר </b>יוחנן אתרוג בשביעי אסור בשמיני מותר סוכה אפי' בשמיני אסורה ר' שמעון בן לוי אמר אתרוג אפי' בשביעי נמי מותר במאי קמיפלגי מ"ס למצותה אתקצאי ומ"ס לכולא יומא איתקצאי א"ל רב פפא לאביי לרבי יוחנן מ"ש סוכה ומ"ש אתרוג כיון דבת מיפקא בה מעיקרא קדים ונפיק בה מעיקרא וסוכה דלא בת מיפק בה מעיקרא זימנין דמתרמי ליה סעודתא ביה"ש מיגו דאיתקצאי לביה"ש איתקצאי לכולי יומא דשמיני ולוי אמר אתרוג בשמיני אסור' מיגו דאסורה ביה"ש דשמיני משום דבין השמשות ספק יום הוא ובשביעי אתקצאי לכולי יומא לכיון דביה"ש אסור ואע"ג דלא חזיא לביה"ש אסירא לכולי יומא ואבוה דשמואל אמר בשביעי אסורה בשמיני מותרת קם אבוה דשמואל בשיטתיה דלוי חזר בו מדבריו  כלוי קם ר"ז בשיטתי' דאבוה דשמואל ואמר בבית המדרש בשביעי אסורה בשמיני מותרת דא"ר זירא אתרוג שנפסלה אסור' לאוכלה כל שבעה רבותא נקט דאפי' נפסלה אסורה כל שבעה דמתחילה לשבעה הוקצת אבל בשמיני שריא. הפריש ז' אתרוגים לז' ימים אמר רב כל אחת ואחת יוצא בה ואוכלה לאלתר ורב אסי אמר כל אחת יוצא בה ואוכלה למחר במאי קמיפלגי מ"ס  למצותה אתקצאי ומר סבר לכולי יומא אתקצאי פירש"י וכיון דקמו רב ור' יוחנן בחד שיטה הלכה כותייהו ואסורה בשביעי ומותרת בשמיני וכן פסק רבי' יצחק אלפס והיינו דקבעי לדידן דאית לן בשמיני תרי יומי היכי עבדינן מי אסרינן ליה ביומא קמא משום ספק שביעי או לא. אמר אביי שמיני ספק שביעי אסורה תשיעי ספק שמיני מותרת אמימר אמר אפי' תשיעי ספק שמיני אסורה מרימר אמר אפי' שמיני ספק שביעי מותרת בסורא עבדי כמרימר רב ששת בריה דרב אידי עביד כאביי והלכת' כותיה דאביי והלכה כר' זירא דאמר אתרוג שנפסל אסורה כל שבעה לאוכלה דקם ליה בשיטתי' דאבוה דשמואל דאמר בשביעי אסורה בשמיני מותרת דהיינו כר"י דקיי"ל כותיה וליתא לדרב דאמר בירושלמי אתרוג שנפסל ביום ראשון מותר לאכלו דרב לטעמיה דסבר  למצותה אתקצאי ואנן קיימא לן כר"י דלכולי יומא אתקצאי. א"ר יהודה בריה דרב שמואל בר שילת משמיה דרב שמיני ספק שביעי שביעי לסוכה שמיני לברכה ור' יוחנן אמר שמיני לזה ולזה מיתב כ"ע ל"פ דיתבינן כי פליגי לברוכי לישב בסוכה מ"ד שביעי לסוכה ברוכי נמי מברכינן ומ"ד שמיני לזה ולזה ברוכי לא מברכינן דשמיני הוא ואין שם סוכה עליו והיינו לזה ולזה שאינו מברך לישב בסוכה וגם שאומרין בתפילה ובבהמ"ז יעו"י את יום שמיני חג העצרת הזה והלכת' יתובי יתיבינן ברוכי לא מברכינן: 