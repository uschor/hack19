קמג. מצות לא תעשה שלא לסרס זכר משום בעל חי. שנאמר ויקרא כב, כד: "ומעוך וכתות ונתוק וכרות וגו' ובארצכם לא תעשו". למדו חז"ל שבת קי ע"ב ענין הכתוב: שלא תעשה זאת בישראל, בין בגופן, בין בשאר בעלי חיים, טמאים וטהורים. וכל המסרס, לוקה; אפילו המסרס אחר המסרס, לוקה; בין באדם, בין בשאר בעלי חיים. ואשה אסורה לסרס את הזכר. ואסור להשקות כוס של עיקרין, בין לאדם בין לשאר בעלי חיים. ואשה מותרת לשתות כוס של עיקרין. ואסור לומר לעכו"ם לסרס בעלי חיים שלנו. לקחה העכו"ם מעצמו וסרסה, מותרת. ואם הערים ישראל - קונסין אותו, ומוכרו לישראל אחר. ונוהג בכל מקום ובכל זמן: