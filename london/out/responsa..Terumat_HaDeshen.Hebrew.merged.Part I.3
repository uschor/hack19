<b>שאלה ג </b>המתפלל בבהכ"נ ועומד בפסוקי דזמרה או בברכות של ק"ש והצבור קורין את שמע צריך הוא לקרות פסוק ראשון עם הצבור אם לאו: 
<b>תשובה </b>יראה אם הוא עומד בברכות של ק"ש אין לו להפסיק כלל ולומר פסוק ראשון דהא כתב האשירי פ' מי שמתו בשם הלכות גדולות מי שבא לבהכ"נ ומצא צבור קורין את שמע קורא פסוק ראשון עמהם היינו כשהוא בטל מכלום כדמשמע מתוך לשונו אבל כשהוא עוסק בשאר דברי ברכות ושבח לא א"כ אין לו להפסיק בלא צורך וה"ג גופיה דייקי להו מהא דקאמר הגמ' שלא יהו כל העולם עסוקין והוא יושב ובטל אלמא דאין קפידא אלא ביושב ובטל ומי שעוסק בברכות של ק"ש עצמו פשיטא דלא בטל הוא אלא אפילו אם עסק בשאר דברי שיר ושבח לא מקרי בטל הוא כדכתבו הגאון אהא דקאמר תלמודא דאסור לישב בתוך ד"א של תפלה דהנ"מ כשהוא יושב ובטל אבל אם הוא עוסק בק"ש ובברכותיה וכה"ג בשאר דברי שיר ושבח שפיר דמי ולכך היה נראה דאפי' בין ב"ש לישתבח אין לו להפסיק כדי לקרות פסוק ראשון עם הצבור משום דאינו יושב ובטל אינו חייב לקרות וא"כ למה יפסיק דהא כתב בהגה"ה במיימון בשם הגאון ורב אלפס דאסור לאשתעויי בין ברוך שאמר לישתבח. אמנם נראה דאין ראיה דאדרבה אין קפידא אם יפסוק לכבוד שמים לקבל עליו עומ"ש עם הצבור דמה שכתבו הגאונים דאסור לאישתעויי הלשון משמע דוקא דברי בטלים או דבר צרכיו אבל לא דבר של קדושה ולא דמי למפסיק בק"ש ובברכותיה דהתם אפי' לענות קדושה ויש"ר נוטה דעת קצת הגאונים לאסור כדאיתא באשירי בפ"ק דברכות מ"מ ראיתי בנ"א מן המדקדקים כשהיו עומדים בק"ש ובברכותיה שהיו עוצמים עיניהם והיו מנגנים בתיבה אחת או שתים שהיו אומרים בלא"ה באותו פעם בניגון הצבור בפסוק ראשון כדי שיהא נראה כאלו קורא עמהן: 
 