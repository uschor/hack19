<big><strong>תעא.</strong></big><br><b>והילך</b> פירושו של ברכות וסידרם כאשר פירשם רש"י בפ"ק דכתובות: ת"ר מברכין ברכת חתנים בבית חתנים. וברכת אירוסין בבית האירוסין. ר' יהודה אומר אף בבית האירוסין מברכין אותה. פי' בבית חתנים. כשנכנסה לחופה בבית הנישואין. אף בבית האירוסין. כשמקדשה מברכין על ברכת חתנים. וכדמפ' אביי וביהודה שנו. הא דר' יהודה. ביהודה שנו. שמתייחד עמה באירוסין. כדי שיהא לבו גם בה. לפיכך מברכין ברכת חתנים מתחילה. דתניא במסכת כלה. כלה בלא ברכה אסורה לבעלה כנידה. שלא טבלה. ברכת אירוסין מאי מברך. אקב"ו כו'. ולא מסיים. ר' אחא מסיים כמנהגינו. מאן דלא חתים מידי דהוה אברכת הפירות וברכת המצות. ומאן דחתים מידי דהוה אקידושא. ר' פי'. ואסר לנו את הארוסות. לנו מדרבנן שנזרו על הייחוד של פנוייה. ואף ארוסה לא התירו עד שתיכנס לחופה. ובברכה. כדאמ' במסכת כלה. ואדרבנן נמי. מברכין וציונו. מלא תסור. וכן בנר חנוכה. ומתיר לנו נשותינו הנשואות לנו ע"י חופה וקידושין: אברכת פירות בורא פרי העץ. ברכת מצוה. על השחיטה. על המילה. דכיון דכולה הודאה היא ואין הפסק בקשה בינתיים לא בעיא חתימה. כדאמרי' בערבי פסחים. ברכת המצות מאי טעמא משום דהודאה היא. והא נמי כולה הודאה היא. מידי דהוה אקידוש. כיון דלשון קידוש הוא כקידוש היום. חותמין בה כי התם דבההיא חתמינן משום דיש בה הפסק כי הוא תחילה למקראי קדש: