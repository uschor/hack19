 
<b>להוכיח </b>עמיתו דכתיב ויקרא י״ט:י״ז הוכח תוכח את עמיתך ודרשו רבותינו הרואה חבירו עובר על דברי תורה: או שוגג או מזיד: וספק אם יקבל תוכחתו אם לאו אפילו הכי חייב להוכיחו: ואם לא הוכיחו נענש כמותו אך אם ברור לו שלא יקבל תוכחתו והחוטא שוגג: על זה אמרו חכמים מוטב שיהו שוגגין ואל יהו מזידין. ואם החוטא מזיד וברור למוכיח שלא יקבל אינו נענש כמותו: אך הוא עובר על מצות הוכח תוכיח: עד שינזוף בו החוטא. ואפילו מאה פעמים צריך להוכיחו ואם נזף בו דאסור להוכיחו מכאן ואילך שנאמר אל תוכח לץ פן ישנאך: ואפי' תלמיד לרב: ובעבירות שבסתר צריך להוכיחו בסתר ובנחת כדי שיקבל ממנו. ובעבירה גלויה צריך להוכיחו מיד שלא יתחלל שם שמים: 
