<b>סימן צו </b>ואשר שאלת אם חולה מותר לדרוש במכשפים ובקסמים דע כי לא מצינו איסור מפורש בדבר דשואל אוב וידעוני דהזהירה תורה עליהם נראה דוקא אוב וידעוני דאינון חמירי טפי ואין שאר מכשפים בכללם לחומרא והכי מוכח בשמעתא קמייתא דיבמות דבעינן לחייב המכשף סקילה ולא ילפינן לה מכלל אוב וידעוני ולא אשכחן דהזהירה תורה לשואל שאינו עושה מעשה בעצמו כי אם בענין אוב וידעוני. וא"ת הרי עובר לפני עור כו' אפי' שואל לנכרי לדברי ר' ישמעאל פ' ארבע מיתות דבני נח מוזהרין על הכשוף נראה דלא קי"ל כר' ישמעאל דכולי תלמודא אמר דשבע מצות נצטוו בני נח וטפי לא עיין פ' ארבע מיתות וריב"א ואשירי נמי פסקו דלא כחזקיה דסבר בני נח מצווין על הסירוס וא"כ אין כאן רק איסור עשה דתמים תהיה כדכתב רמב"ם מ"ש נראה מדבריו דאין איסור ממש קאמר. נאם הקטן והצעיר שבישראל: 
