<b>שאילתא </b>דאלו מאן דאיתיליד בוכרא קדוש הוא קמי שמיא דכי אייתי קוב"ה עשר מכות על מצריים מכה עשירית הכה בכוריהם מאדם ועד בהמה. ואמר קוב"ה לישראל קדישו לי בוכרי דהוו לכו חלופי הנך בוכרי דקטלית בדילכון ופרקתינכו דכתיב כי לי כל בכור בבני ישראל וגו' בכור אדם ובהמה טמאה נפדין דכתיב אך פדה תפדה את בכור האדם ואת בכור הבהמה הטמאה תפדה. בכור בהמה טהורה אין לו פדיון דכתיב אך בכור שור או בכור כשב או בכור עז לא תפדה קדש הם. כי תם הוא קרב לגבי מזבח <i data-commentator="Haamek Sheilah" data-order="1"></i> בעל מום נאכל לכהנים במומו והוא שהתירו חכם של כהנים ושל לוים פטורין מק"ו אם פטרו של ישראל במדבר שנאמר קח את הלוים תחת כל בכור בבני ישראל וגו' דין הוא שיפטרו של עצמן: <i data-commentator="Haamek Sheilah" data-order="2"></i> ולא שנא בן חדש ולא שנא פחות מבן חדש. ואהרן נמי אע"ג דלא הוה בההוא מניינא הא איקרו בניו כהנים הלוים ואיתקיש לדורות <i data-commentator="Haamek Sheilah" data-order="3"></i> דכתי' והיו לי הלוים וכל מקום שנאמר לי לדורות. והנ "מ כי פטורין מלמיפרק בכור אדם ובכור חמור דאיתקש לבכור אדם. אבל מבכור בהמה טהורה לא אלא קדוש הוא. 
<b>ברם </b>צריך למימר כהנת ולויה שנישאת לישראל וילדה בכור מי מחייבין לפדות או לא מי אמרינן אע"ג דהוקשו כיון דברה דכהנת מישראל לא הוי כהן ודלויה מישראל לא הוי לוי דהא למשפחותם לבית אבותם אמר רחמנא ולא אזיל זרעא דידה בתרה כמה דמסלקא מינה דמי ובריה דישראל הוא ולא קא מהניא ליה כהונה ולויה ולא כלום או דילמא אע"ג דהכי הוא לענין בכורה בפטר רחם תלא רחמנא ופטר רחם בישראל כתיב והאי פטר רחם דכהנת או דלויה הוא וכי לימא מר אי בפטר רחם תלא רחמנא <i data-commentator="Haamek Sheilah" data-order="4"></i> אי הכי בת ישראל שנישאת ללוי ליחייב ברה ההם כיון דאיתיליד ליה ללוי איפטר ליה מק"ו והקישא אבל הכא בפטר רחם תלא רחמנא מאי 
<i data-commentator="Sheilat Shalom" data-order="121"></i>ת"ש דא"ר אדא בר אהבה לויה שילדה בכור בנה פטור מחמש סלעים. והוינן בה היכי דמי. אמר רב פפא דאיעברא מכותי אבל מישראל לא מ"ט למשפחותם לבית אבותם כתיב ופטר רחם בישראל לאו דווקא דהא בת ישראל שנישאת ללוי לא אזלינן בתר פטר רחם. מר בריה דרב יוסף משמיה. דרבה אמר אפילו תימא דאיעברה מישראל פטר רחם בישראל כתיב ואף על גב דהתם לא מהניא הכא מהניא כדאמרינן אמר רבינא אמר לי מרימר הילכתא כרב אדא בר אהבה <i data-commentator="Haamek Sheilah" data-order="5"></i> ואליבא דמר בריה דרב יוסף: 
