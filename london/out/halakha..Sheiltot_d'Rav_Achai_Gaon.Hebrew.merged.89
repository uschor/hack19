<b>שאילתא </b>דמחייבין דבית ישראל למיפרש מנשיהון סמוך לעידנא דקביעא להו דחזייא דם נדה וכתיב והזרתם את בני ישראל מטומאתם א"ר יאשיה מכאן אזהרה לבני ישראל שיפרשו מן נשותיהן סמוך לוסתן וא"ר יוחנן משום רבי שמעון בן יוחאי כל שאינו פורש מאשתו סמוך לווסתה אפילו הויין ליה בנים כבני אהרן <i data-commentator="Haamek Sheilah" data-order="1"></i> דנפישא זכותייהו מתים דכתי' והזרתם את בני ישראל מטומאתם וכתיב והדוה בנדתה והזב את זובו וגו' וכתיב בתריה אחרי מות שני בני אהרן וא"ר חייא בר אבא א"ר יוחנן כל הפורש מאשתו סמוך לווסתה הוויין ליה בנים זכרים שנא' ולהבדיל בין הטמא ובין הטהור וסמיך ליה אשה כי תזריע וילדה זכר ריב"ל אומר הוויין ליה בנים שמורים הלכה בישראל שנא' ולהבדיל בין הקדש ובין החול וסמיך ליה ולהורות את בני ישראל וא"ר חייא בר אבא א"ר יוחנן כל המבדיל על היין במוצאי שבת הוויין ליה בנין דכרין שנא' ולהבדיל בין הקדש ובין החול וסמיך לי' אשה כי תזריע וגו' א"ר בנימן בן יפת א"ר אלעזר כל המקדש עצמו בשעת תשמיש הויין ליה בנים זכרים שנאמר והתקדשתם והייתם קדושים וסמיך ליה אשה כי תזריע וגו' א"ר בניסן בר אמי אין אשה מתעברת אלא סמוך לוסתה שנאמר הן בעון חוללתי ור' יוחנן אמר לטבילה שנאמר ובחטא יחמתני אמי <i data-commentator="Haamek Sheilah" data-order="2"></i> מאי משמע דהאי חטא לישני דדכויי הוא דכתיב תחטאני באזוב ואטהר וסמוך לווסתה כמה מתבעי למיפרש מינה א"ר אבא עונה מאי עונה לאו עונה יתירתא אלא אותה עונה דרגילא דחזייא בה דתנן היתה לומדת להיות רואה עם הנץ החמה אינה אסורה אלא עם הנץ החמה <i data-commentator="Haamek Sheilah" data-order="3"></i> ר' יהודה אומר כל הלילה שלה והא תניא ר' יהודה אומר כל היום שלה לא קשיא כאן בתחלת יטמא וכאן בסוף ליליא היתה רגילה דחזייא בסוף ליליא מאורתא אסירא לגברא כוליה ליליא חלף ליליא ולא חזת שריא לגברא רגילה דחזייא בתחלת יממא כוליה ליליא שרייה מטת תחלת יטמא ולא חזייה אסירא כוליה יומא וכן סוף יומא ותחלת ליליא אלמא עונה דאמור רבנן לא שנא היכא דחזייה בתחלת עונה אסורה כולה עונה ולא שנא היכא דחזיית בסוף עונה אסורה כולה עונה ואמר רבא הילכתא כר' יהודה: 
<b>ברם </b>צריך אשה שיש לה ווסת והגיע זמנה ולא בדקה מהו בימי עיבורה ובימי מניקותה לא תבעי לך דדמיה מסולקין ולא חיישינן דתנן. רבי מאיר אומ' אם היתה במחבא והגיעה שעת ווסתה ולא בדקה טהורה שהחרדה מסלקת את הדמים ה"נ בימי עיבורה ובימי מניקותה דמיה מסולקין וטהורה היא כי תיבעי לך שלא בזמן עיבורה שלא בזמן מניקותה ווסתות דאוריתא אינון ואמרי' וודאי מי הוא חזייא או דילמא וסתות דרבנן אינון ומיחש חישא ובעייא בדיקה ואי לא בדקה טהורה <i data-commentator="Haamek Sheilah" data-order="4"></i> ואי משום והזרתם אסמכתא בעלמא הוא מיתנא תנן הגיע זמן ווסתה ולא בדקה טמאה רבי מאיר אומר אם הגיע שעת ווסתה במחבא ולא בדקה טהורה שהחרדה מסלקת את הדמים כולה ר' מאיר קא תני לה ופליגי רבנן עליה או דילמא דברי הכל היא ת"ש דאיתמר אשה שיש לה ווסת והגיע שעת ווסתה ולא בדקה אמר רב בדקה ומצאה טמא טמא טהור טהור ושמואל אמר אע"פ שבדקה ומצאה טהור טמא שאורח בזמנו בא לימא בהא קא מיפלגי דמר סבר ווסתות דאוריית' ומר סבר ווסתות דרבנן א"ר זירא כ"ע ווסתות דאורייתא ולא קשיא <i data-commentator="Haamek Sheilah" data-order="5"></i> כאן שבדקה עצמה בשעת ווסתה וכאן שבדקה עצמה לאחר ווסתה רב נחמן בר יצחק אמר בהא קא מיפלגי דמר סבר ווסתות דאורייתא ומר סבר ווסתות דרבנן וכדרב נחמן בר יצחק סבירא לן דבתרא הוא ואמר אביי כתנאי דר' אליעזר אומר טמאה נדה ור' יהושע אומר תבדוק <i data-commentator="Haamek Sheilah" data-order="6"></i> והני תנאי כהני תנאי ר"מ אומר אם היתה במחבא והגיע שעת ווסתה ולא בדקה טהורה והילכתא כוותיה דר' זעירי דקאמר לה כרבנן וכרבי יהושע ושמואל אמר כר' מאיר וכרבי אליעזר וקיימא לן הילכתא כוותיה דרב בין לקולא בין לחומרא: 
