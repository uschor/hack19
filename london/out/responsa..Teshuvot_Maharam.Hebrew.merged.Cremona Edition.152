<b>כתב </b>רבי' שמואל וזה לשונו הא דצריך לומר אתם עדיי הני מילי בתביעת ממון כגון אמר מנה לי בידך חוץ מבית דין. ואמר הן. יכול לומר משטה אני בך. אם לא אמר אתם עדיי אבל דבר שיש בו מעשה כגון קידש אשה בפני שנים הויא מקודשת ואין צריך לומר אתם עדיי. דהכי איתא בפרק שני דקידושין דף מב רב שילא אמר שליח נעשה עד. מאי טעמא אילימא משום דלא אמר ליה הוו עלי עדים. אלא מעתה קידש אשה בפני שנים ולא אמר אתם עדיי. הכא נמי דלא הוו קידושין. וכתב מכאן פסקתי לפני זקני רש"י דכל תנאי שבני אדם מתנים ומקיימים ביניהם לא שייך למימר משטה אני בך כי בני אדם השומעים נעשים עדים גמורים אף על גב דלא אמר להו אתם עדיי. אבל באמירה בעלמא שאמר לו מנה יש לי בידך. והוא מנהו הן דיבור בנגד דיבור בלא קניין יכול לחזור בו ולומר משטה אני בך עד שיאמר אתם עדיי: 