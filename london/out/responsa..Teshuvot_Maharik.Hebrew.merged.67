<b>ואשר </b>כתבת ידידי כי הדין מרומה וצריך דרישה וחקירה וגם אדוני מורי אבי שי' כתב כן אמת הוא כי בתחילת העיון אמרתי בעצמי שאין צריך דרישה וחקירה אף אם יראה שהדין מרומה דהיאך יצטרך דרישה וחקירה והלא עדים חתומים על שבועה זו כמו שכתב' אתה בעצמך והלכה רווחת בישראל היא דעדים החתומים על השטר נעשה כמי שנחקר' עדותם בב"ד. ואין לומר היינו דוקא היכא דליתנהו קמן דלישיילינהו אבל כי איתנהו קמן ואפשר לברר לא אמרי' דא"כ מאי פריך מינה פ"ש דכתובות דף יח גבי מתני' דהעדים שאמרו כתב ידינו הוא זה אבל אנוסין היינו וכו'. ואיתמר עלה בגמ' לא שנו אלא שאמרו אנוסים היינו מחמת ממון וכו'. והא התם קיימו עדים ואמרי אנוסים היינו מחמת ממון משמע מכאן שאפי' במקום שהדין נראה מרומה כי התם שהעדים עצמם מכחישים השטר ואיתנהו קמן אפ"ה אמרי' דנעשה כמי שנחקרה עדותן בב"ד אמנם אחרי כן מצאתי תשובה בשם רבי' אשר וז"ל השאלה והתשוב' ראובן נתחזק לו שטר על שמעון בג' אלפים והוא שיפרע לו מחצית לסוף ג' חדשים ומחצית לסוף ו' ונפטר ראובן בתוך הזמן הראשון ותובעים יורשי' לשמעון לפרוע השטר וטוען שמעון שכבר פרע לראובן לפני מותו ומראה כתב מפרעון ועדים חתומים עליו ושואל שיחזירו לו שטרו והיורשים אומרי' שהעדי' עידי שקר ומבקשים שיעשו בהם דרישה וחקירה ונותנים אמתלא לדבר שאין בין זמן השטר וזמן הפרעון אלא ט"ו ימים ולא היה יכול המלוה להשמט לומר לא מצאתיו אכתוב לך שובר א"כ למה לא נתן לו השטר לקורעו. ועוד כי לא הגיע זמן פריעת השטר עד לאחר פטירת המלוה. ועוד כי כל העומדים בבית ראובן מעידים כי לא ידעו ולא שמעו שמעולם פרע השטר שמעון שאם היה האמת היו יודעי' הפרעון שכל משא ומתן של ראובן היה על ידם תשובה אמת הדבר כי אלו העדים צריכה דרישה וחקירה ע"י ב"ד מומחה מבלי אמתלאות שיש בדבר וכו' עכ"ל הרי לך בהדיא דאפי' במקום עדים החתומים על השטר בעינן דרישה וחקירה היכא שיש אמתלאות שהדין מרומה וה"ה בנדון זה מאחר שהשליח עצמו אומר שלא נשבע הישיש יצ"ו ואע"ג דפ"ב דכתובות שם מוכח דלא ואפי' במקו' שיש לחוש לרמאו' ואפי' שהעדי' עצמם מכחישין פשיט' דרבי' אשר ידע לההיא סוגי' טפי מינן. נאם הצעיר יוסף קולון בן מה' שלמה ז"ל: