<b>שאילתא</b> דמחייבין דבית ישראל <i data-commentator="Haamek Sheilah" data-order="1"></i> לצלויי בכנישתא דמייחדא לצלויי כדאשכחן ביעקב דצלי בבי מוקדשא היכא דמייחדא לצלותא דכתיב ויפגע במקום ואין פגיעה אלא תפלה שנאמר ואתה אל תתפלל בעד העם הזה ואל תפגע בי ומיתבעי ליה לבר ישראל למיקבע דוכתא לצלותא דאמר רבי חלבו א"ר חנינא כל הקובע מקום לתפלתו אלהי אברהם בעזרו וכשמת אומרים לו אי עניו אי חסיד אי תלמידו של אברהם ומנלן דקבע אברהם מקום לתפלתו דכתיב וישכם אברהם בבקר אל המקום אשר עמד שם את פני ה׳ ואין עמידה אלא תפלה שנאמר ויעמד פנחס ויפלל <i data-commentator="Haamek Sheilah" data-order="2"></i> וצורבא מרבנן מיתבעי ליה לצלויי היכא דיתיב וגריס דאמר ליה רבא לרפרם בר פפא נימא לן מר מהלין מילי מעליי דאמרת לן משמיה דרב חסדא במילי דבי כנישתא אמר ליה הכי אמר רב חסדא מאי דכתיב אוהב ה׳ שערי ציון מכל משכנות יעקב אוהב ה׳ שערים המצויינין בהלכה מכל בתי כנסיות ובתי מדרשות והיינו דאמר רבי חייא בר אמי משמיה דעולא אין לו להקב"ה בעולמו משחרב בית המקדש אלא ארבע אמות של הלכה בלבד רבי אמי ורבי אסי הוו שבקין תליסר בי כנישתא דהוו בטבריא ומצלן בי עמודי היכא דגרסין וכד מצלי בימות הגשמים מיתבעי ליה לאדכורי גבורות גשמים בתחיית המתים ושאילה בברכת השנים דתנן מזכירין גבורות גשמים בתחיית המתים מאי טעמא אמר רב יוסף מפני ששקולה כתחיית המתים לפיכך קבעוה בתחיית המתים ושואלין את הגשמים בברכת השנים מאי טעמא מפני שהיא פרנסה לפיכך קבעוה בברכת פרנסה: 
<b>ברם</b> צריך אילו היכא דטעה ולא אידכר בברכת פרנסה ואידכר מיקמי שומע תפלה מי צריך לאהדוריה בדוכתיה או דילמא מדכר לה בשומע תפלה גבורות גשמים לא תיבעי לך <i data-commentator="Haamek Sheilah" data-order="3"></i> דודאי הדר דלאו שאלה הוא לאדכורי בשומע תפלה כי תיבעי לך שאלה דאמר מר שואל אדם צרכיו בשומע תפלה לימא לה בשומע תפלה ולא ליהדר או דילמא כיון דקבעוה רבנן בברכת פרנסה בעי למיהדר ת"ש <i data-commentator="Haamek Sheilah" data-order="4"></i> דאמר רבי תנחום א"ר אסי טעה ולא אמר שאלה בברכת השנים אין מחזירין אותו אבל אומרה בשומע תפלה ולא והא תניא טעה ולא אמר גבורות גשמים בתחיית המתים ושאלה בברכת השנים מחזירין אותו לא קשיא הא דאידכר קודם שומע תפלה אומרה בשומע תפלה ואי לבתר שומע תפלה כיון דצריך למיהדר בשומע תפלה <i data-commentator="Haamek Sheilah" data-order="5"></i> הדר בברכת פרנסה והני מילי ביחיד <i data-commentator="Haamek Sheilah" data-order="6"></i> אבל בעשרה לא צריך למיהדר דשמע משליחא דציבורא וכן הילכתא: 
