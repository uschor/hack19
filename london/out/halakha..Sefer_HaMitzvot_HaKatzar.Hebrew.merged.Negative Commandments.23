כג. מצות לא תעשה שלא להסית שום אדם מישראל לעבוד עבודה זרה. שנאמר דברים יג, ז יב: "כי יסיתך וגו' לאמר נלכה ונעבדה וגו' וכל ישראל ישמעו וייראון ולא יוסיפו לעשות כדבר הרע הזה". והמסית לאחד מישראל לעבוד עבודה זרה, בין שהסית בלשון רבים בין בלשון יחיד, הרי זה נסקל, אף על פי שלא עבד, לא המסית ולא הניסת, עבודה זרה, אלא מפני שהורהו לעבוד. ואין המסית צריך התראה. ונוהג בכל מקום ובכל זמן, בזכרים ובנקבות: