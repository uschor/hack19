<b>שאילתא </b>דמחייבין דבית ישראל לרחומי חד בחבריה <i data-commentator="Haamek Sheilah" data-order="1"></i> שנא' וחי אחיך עמך ועדיף קמי שמייא לקיומי נשמה דאפילו שבת דאסור סקילה מחללין לקיומי נשמה ולא מיבעייא ודאי <i data-commentator="Haamek Sheilah" data-order="2"></i> אלא אפי' ספק היכי דמי חד רופא אומר צריך לאחולי עליה שבתא <i data-commentator="Haamek Sheilah" data-order="3"></i> וחד רופא אומר אינו צריך כדתנן ספק נפשות דוחה את השבת שנא' ושמרתם את חוקותי ואת משפטי אשר יעשה אותם האדם וחי בהם וחי בהם ולא שימות בהם והיכא דרופא אומר צריך אע"ג דהוא אומר לא צריכנא דאיכא למימר הוא קים ליה בנפשיה לרופא שמעינן דילמא תונבא הוא דנקיט ליה וודיי הוא אמר צריכנא אע"ג דאיכא כמה רופאין דאמרין לא צריך לא משגיחינן להו כדמר בר רב אשי דאמר לב יודע מרת נפשו וודיי חד רופא אומר צריך ושנים אומרים אינו צריך אין דבריו של אחד במקום שנים <i data-commentator="Haamek Sheilah" data-order="4"></i> וכן שנים במקום שלשה וכן שלשה במקום ארבעה ואילו אשה שילדה בשבת ואפי' שלישי שלה חל להיות בשבת אע"ג דהיא אמרה בריאה אני ולא צריכנא מדורה וחמין <i data-commentator="Haamek Sheilah" data-order="5"></i> ורופאין נמי אומרין לא צריכה אמרו רבנן יולדת כל שלשה ימים הראשונים <i data-commentator="Sheilat Shalom" data-order="48"></i>ההיא בריותא לא בריותא היא ועבדינן לה מדורה וחמין ומבשלין לה בישולא וכל צורכה כדעבדינן לה בחול דאמרי נהרדעאי חיה שלשה שבעה שלשים שלשה ימים הראשונים בין אמרה צריכנא ובין אמרה לא צריכנא מחללין עליה שבת משלשה ועד שבעה אי אמרה צריכנא מחללין עליה שבת ואי אמרה לא צריכנא אין מחללין עליה שבת <i data-commentator="Haamek Sheilah" data-order="6"></i> משבעה ועד שלשים בין אמרה צריכנא ובין אמרה לא צריכנא אין מחללין עליה שבת אלא על ידי עו"ג דאמר רב עולא בריה דרב עילאי כל צורכי חולה נעשין על ידי עו"ג בשבת ואמר רב המנונא כל דבר שאין בו סכנה אומ' לעו"ג ועושה וצורכי דוולד נמי עושין בשבת קטרינן ליה טיבורא דלא ליעול זיקא וליסתכן וטומנין לה שיליה כדי שיחם הוולד רשב"ג אומר עשירות טומנות אותה בספוגין של צמר בנות מלכים בספל של שמן <i data-commentator="Haamek Sheilah" data-order="7"></i> עניות טומנות אותה בתבן או במוכין: 
<b>ברם </b>צריך מהו לחתוך טבור בשבת בתרי וולדי לא מיבעיא לן דוודאי חיישינן לאינתוחי ואתי לידי סכנה ושרי כי קא מיבעיא לן בחד וולד מי אמרינן אפשר לאיזדהורי ביה ולא אתי לידי סכנה או דילמא זימנין דלאו אדעתיה ואתי לידי סכנה ושרי פליגי בה רבי יוסי ורבנן דתנן קושרין את הטיבור בשבת ר' יוסי אומר אף חותכין רבי יוסי חייש לאינתוחי ורבנן לא חיישי לאינתוחי הלכתא כמאן הלכה כרבנן דהא יחיד ורבים הלכה כרבים דכתיב אחרי רבים להטות או דילמא הלכה כרבי יוסי דמיסתבר טעמיה בהא זימנין דמינתח והוה ספק נפשות וספק נפשות להקל והלכה כרבי יוסי <i data-commentator="Sheilat Shalom" data-order="49"></i>ת"ש דאמר רב נחמן אמר רבה בר אבוה אמר רב הלכה כרבי יוסי ואמר רב נחמן אמר רבה בר אבוה כל האמור בפרשה תוכחה עושין לחיה בשבת שנאמר ומולדותיך ביום הולדת אותך מיכן שמילדין הוולד בשבת לא כרת שרך מיכן שמחתכין הטבור בשבת ובמים לא רוחצת מיכן שמרחיצין הולד בשבת והומלח לא הומלחת מיכן שמולחין הולד בשבת והוחתל לא חותלת מיכן שמלפפין הולד בשבת: 
