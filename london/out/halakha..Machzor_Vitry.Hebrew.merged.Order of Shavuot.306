<big><strong>שו.</strong></big><br><b>דיברא תליתאה: בעיניין אחר: </b><b>אמר </b>משה נבייא. כד סליקית למרומיא. אתפתחו לי שמיא. וחמית מה בעיליא: חמית ברוייא במעוניה. דיתיב על טועניה. וכלתא ליה בימיניה. ודחילית מיניה: חמית גיבר גיברין. דמשתי רקיעא מן נורין. וטפחית במים קרירין. ומיא לא חסירין: חמית חטאים וקא מעלי. ורחמי מתמלי. וכעתיק יומין מתגלי. והוא מתחמי מלי: חמית הדורא פריס בטיהרא. כי נישרין בשופרא. דלא תיחמי עינא דסיקרא. מה דהוא עביר בטומרא: חמית ויתקייא תמיד . ונפלין סמיך. מרומם וסמיך והוא ער ולא דמיך: חמית זה אלי ענוון. וגיאות וגובה עימיה יהיבן. מחי ומסי מתכוון. אלף אלפין וריבי ריבוון: חמית חייא וגיברא. ממית ומחייה בגבורא. צייר בקבלא ומפיק לנהורא. בלא בוצין ובלא מנרא: חמית טבע מאזניא. בקושטא תליא. תיקלא זיווגיא. דמסכינייא ודעתירייא: חמית יקירא שמיין. מתח מיין למיין. דלעיל מיין ודלרע מיין. וכוליה כליל דמיין: חמית כביש חימתא. ומקדים רחימתא. ולמימחק חובין בינתא. ולמכתב זכוון דעתא: חמית לכורסייה מקבע. בגינצין דנור מצבע. בחווון ארבע. ובינורן ארבע: חמית מלאכין. דקדמוי ברכין. חמש מאה שנין אריכין. בגור ותלג מפתנין: חמית נהרין דנור. ושורין תלג על נור. נור אנלא נור. ושלם בין תלג לנור: חמית שרפיא בגושמיהון. קיימין על ריגליהון. תלג גופתהון. וגור אפיהון: חמית עיניהון כייפין. וקומתהון כפפין. כולהון גפיפין. מן שית ושית גדפין: חמית פתחין וקריין. ומצליין ומתעניין. בכל אתר דהוויין. הננו עניין: חמית צווחין באימתא. ק' ק' ק' תלתא. ומכסון בטלפתא. מן קדם מרי דרתא: חמית רוחא דנפקא. ורעשה חזקה. וגירין ברקא. דדמה דקה: חמית שכינתיה דאלי. ותרין מלאכי חבלה קיימין לקבלי. כקוסטנירי וגוזלי. וערק ממללי: חמית תמן יתהון. ואיתבהילית מינהון. ואלי כסי יתי מנהון. ואיטמרי מנהון. וליה אנא יהיב שבחא:<b>דיברא</b> תליתאה כד הוה נפיק מפום קודשא כו': וכן הוה צווח ואמר. עמי עמי בית ישר'. לא תימי בשמא די"י אלהך למגנא. ארי לא יזכי י"י ית דיימי בשמיה לשיקרא: ארום כל דמשתבע בשמי ומשקר אנא הוא אלהנא דעתיד לאיתפרעא מיניה. ארום בשמי רבא אתברי עלמא. וכל מאן דמשתבע בשמי לשיקרא גליא קדמי דבחוביה מחביבנא ליה. וכל דמנטר נפשיה ולא משתבע לשיקרא גליא קדמי דבזכותיה מתקיים עלמא. וכל מאן דמתקיים עלמא בדיליה. טיבו ליה לעלמא הדין לעלמא ולעלמא דאתי: