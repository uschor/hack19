<b>במצה ויין צריך היסבה ולא במרור. </b><b>ואינו</b> צריך הסיבה באכילת מרור. אלא במצה ויין בלבד. מפני שהמרור זכר לעבדות. אבל מצה ויין זכר לחירות. והסיבה דרך חירות. ובדין הוא שהיה יכול לברך עכשיו בורא פרי האדמה. ועל אכילת מרור. אבל לכך מברכין על ירקות קודם האגדה. כדי שיתמהו וישתוממו התינוקות על אכילת ירקות קודם הסעודה. שהרי אין אנו רגילין לאכל ירקות קודם הסעודה. ומתוך כך הם שואלים מה נשתנה. ואי איפשר לברך על אכילת מרור קודם האגדה. לפי שנאמ' על מצות ומרורים יאכלוהו. דתכף למצה תהא ברכת מרור. ואכילת מצה אינה עד לאחר האגדה בתחילת סעודה. לכך אמרו רבותי' דברכת מרור אינה עד אחר אגדה: ולאחר שיאכל את המרור חוזר ובוצע ממצה שלימה התחתונה כדי לקיים מצוה בשלשתן. וכורכה בחזרת. ואוכל ומאכיל לכולן. בלא ברכה. זכר למקדש כהילל. ואחר כך אוכלים כל צרכם. וכל אכילה שיש בה ברכה לא תהא בפחות מכזית: נפטרין מן הסעודה כאדם הנפטר מן הסעודה יאכלו בגמר סעודה המצה הבצועה המונחת תחת המפה שהיא זכר למצה הנאכלת עם הפסח. ושוב אינם רשאין לומר אפיקו מיני מתיקה לקינוח סעודה. פן ישכח טעם המצה מפיו. שכשם שאין אומרי' אפיקו מיני מאכל בקינוח סעודה אחר אכילת הפסח. שלא להפקיע טעמו. כך אין מפטירין אחר המצה השמורה למצוה. שאין אומרי' הביאו מיני מאכל בקינוח סעודה. ועל כרחינו אנו מברכין על אכילת מצה קודם סעודה אע"פ שאינה לשם חובה שאי איפשר לעכבה עד גמר סעודה בשעת אכילת מצה הבצועה השמורה תחת המפה. שאחר שמילא כריסו ממנה יחזור ויברך עליה: ואחר כך נוטלין ידיהם בלא ברכה שאינו אלא משום סכנת מלח: ומוזגים כוס שלישי לברכת המזון. ומברכין ושותין. וחוזרין ומוזגים כוס רביעי ואומ' עליו את ההלל. וישתה ארבעתן בהסיבה. ומברך אחריהן על הגפן. כו'. חוץ מן הכוס השני שאינו מברך עליו על הגפן. מפני שהוא בא בתוך הסעודה: