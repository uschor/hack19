<b>ועל </b>ראובן שנתערב לשמעון עבור הגמ' ובשעת שהחזיר לו הגוי המשכון אמר לראובן חזי דעלך סמיכנא ולא אשאל לגוי לא קרן ולא רבית כי הגוי אלם הוא. דבר זה פשוט כי חשוב קבלן כיון דפירש כך שלא יתבע אלא ממנו ולא מן הגוי ועוד כי פירש לו הטעם שהגוי אלם. ואין בלשון הזה אלא לשון קבלנות. ועדיף מתן לו ואני נותן לך. או תן לו ואני קבלן. דהוה ליה קבלן ואפילו יש נכסים ללוה יתבע מן הערב תחלה אם ירצה ועוד שהרי הגוי אלם ומגזם להורגו. ופסק ר"ת דאפילו בלוה ישראל שהוא אלם ולא ציית דינא. אפילו אם הערב איני ערב קבלן יתבע מן הערב תחלה אפילו יש נכסים ללוה. כ"ש גוי אלם ועוד שפירש לו תחלה שלא יתבע מן הגוי אלא ממנו. 