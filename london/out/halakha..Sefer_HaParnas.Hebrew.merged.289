<b>ואם </b>נולד בע"ש בין השמשות ספק יום ספק לילה אינו דוחה את השבת ונימול באחד בשבת שהוא עשירי וכן נמי מילה אינה דוחה את יום הראשון של יו"ט מספק אבל דוחה יום שני של יו"ט מלבד יום שני של ראש השנה שאינו דוחה שהם קדושה אחת ואם נולד ברביעי בשבת ספק יום ספק לילה וספק שמיני שלו יהי' ברביעי שהוא ערב ר"ה נימול באחד בשבת שהוא ספק שנים עשר שלו ואם נולד בן ו' או בן ז' חדשים אעפ"י שהוא קטן ביותר אם הוא נראה בריא מלין אותו בח' שלו ואפילו בשבת ואין דוחין אותו כלל ואפילו אינו בר קיימא הרי הוא כמחתך בשר בעלמא: 
