 <b>מתני' </b>האומר לאשתו הרי את עלי כאימא כו':ורמינהי הרי את עלי כבשר אימא כבשר אחותי כערלה וככלאי הכרם לא אמר כלום אמר אביי לא אמר כלום מדאורייתא אבל צריך שאלה מדרבנן רבא אמר הא בת"ח הא בע"ה דתניא הנודר בתורה לא אמר כלום וא"ר יוחנן וצריך שאלה לחכם מדרבנן וא"ר נחמן אם ת"ח הוא א"צ.  תניא הנודר בתורה לא אמר כלום במה שכתוב בתורה דבריו קיימין בה ובמה שכתוב בה דבריו קיימין השתא במה שכתוב בתורה דבריו קיימין בה ובמה שכתוב בה מבעיא אמר רב נחמן ל"ק הא דמחתא אורייתא אארעא הא דנקיט לה בידי' מחתא אארעא דעתיה עליה נקט לה בידיה כי דעתיה אהזכרות שבה ואבע"א דמחתא אארעא והא קמ"ל דאע"ג דמחתא אארעא אי אמר במה שכתוב בה מהני וזו ואצ"ל זו קתני ואיבעית אימא מציעתא נמי דנקיט לה בידיה וקמשמע לן כיון דנקיט לה בידיה אף על גב דלא אמר אלא בה כמ"ד במה שכתוב בה דמי. אתמר קונם עיני בשינה היום אם אישן למחר א"ר יהודה אמר רב אל יישן היום חיישינן שמא יישן למחר ורב נחמן אמר יישן היום ולא חיישינן שמא יישן למחר ומודה רב יהודה באומר קונם שאיני ישן למחר אם אישן היום שיישן היום  כי לא מזדהר בתנאיה אבל באיסוריה מזדהר. תנן קונם שאני ישן שאני מדבר שאני מהלך ה"ד אילימא כדקתני שאני ישן מי הוי נדרא והתנן חומר בשבועה שהשבועה חלה על דבר שיש בו ממש ועל דבר שא"ב ממש משא"כ בנדרים ושינה דבר שא"ב ממש הוא אלא דקאמר קונם עיני בשינה ואי לא יהיב שיעורא מי שבקינן ליה עד דעביד איסורא והא"ר יוחנן שבועה שלא אישן ג' ימים מלקין אותו ויישן לאלתר אמר רבינא לעולם כדקתני ומאי בל יחל דרבנן ומי איכא בל יחל דרבנן אין והתניא דברים המותרים ואחרים נוהגים בהם איסור אי אתה רשאי  לנהוג בהם היתר כדי לבטלן שנאמר לא יחל דברו: