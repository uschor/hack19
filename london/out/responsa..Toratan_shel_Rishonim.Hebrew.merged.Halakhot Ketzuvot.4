<b>הלכות חנוכה·</b><br>בחנוכה חייב אדם להדליק נר אחת בליליא ראשונה. בליליא שניה שתיים ויוסיף אחת בכל לילה עד שמונה ימים. וחייב לברך שלוש ברכות להדליק נר של חנוכה ושעשה ניסים ושהחיינו. והרואה מברך שתים שעשה ניסים ושהחיינו. הני מילי בלילה ראשון אבל מיכאן ואילך המדליק מברך שתים והרואה אחת. ואם רוצה לעשות נר אחד בכל לילה ולילה כלילה הראשון יצא ידי חובתו וצריך להניח נר בצד שמאלו מחוץ לפתח כדי שיהא הנר בהכנסתו משמאלו והמזוזה מימינו ויכנס בין שתי מצוות. ואם היה דר בעליה מניחה בחלון הסמוך לרשות הרבים. ואסור להשתמש באותו הנר אבל מכסהו בכלי שיתראה מעט שיכירו כי נר חנוכה הוא. ואם נשבה הרוח או פחד מפני הליסטים מניחו על שלחנו ודיו ואם כבתה מותר להדליקה עד ה׳ פעמים עד שיכלה השמן אשר בו ולא יגביה הנר יותר מארבע או שלש טפחים מן הפתח. ובעליה עד החלון. ויברך על הניסים בברכת המזון ובעל הארץ. ובתפילה כשאומר לא הסתרתה פניך ממנו מזכיר על הניסים וגומרין את ההלל כל שמונה ימים ובערב שבת מדליק תחילה נר חנוכה ואחר כך מדליק נר של שבת שאם מדליק של שבת תחילה אסור להדליק נר של חנוכה שכבר קיבל עליו את השבת. ובשמונת ימי חנוכה מותר בעשיית מלאכה. ובהללו ח׳ ימי חנוכה בכל יום קורין שלשה. ביום ראשון קורא כהן ויהי ביום כלות משה עד לפני המשכן. לוי קורא מן וידבר ה׳ קח מאתם עד ויהי המקריב ביום הראשון עד סוף פיסקא. יום שיני קורא כהן מן ביום השיני תלתא פסוקי ולוי ג׳ פסוקים וישראל ביום השלישי. כעניין זה עושה כל שמונת ימים אבל ביום השמיני כהן קורא ביום השמיני. לוי קורא ביום התשיעי וישראל קורא עד סוף הפרשה.