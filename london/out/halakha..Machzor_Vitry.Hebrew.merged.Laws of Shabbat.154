<big><strong>קנד.</strong></big><br><b>ובגמר'</b> דארץ ישראל מתני א"ר לוי במוצאי שבת זימן הקב"ה לאדם הראשון שני רעפים והקישם זה בזה ויצא אור ובירך עליו בורא מאורי האש: א' שמואל לפיכך מברכין עליה במוצאי שבת שהיא תחילת ברייתו. ורב הונא בשם רבא. ור' אבהו בשם ר' יוחנן אמרי אף במוצאי יום הכיפורים מברכין עליו מפני שכבר שבתה האור כל היום כולו. ולעולם כדקאמ' על אור ששבת. אבל לא על היוצא מן העצים או מן האבנים: