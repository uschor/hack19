ואולם לבלתי נטות ממנהג המחברים מאז מעולם להקדים הקדמה לחבוריהם. אמרתי אעשה כן גם אני להטיף דברים אחדים על אודות מלאכתי והגיון רוחי בביאורי זה. ולא על ערך ומהות הביאור אשים דברתי. כי הלא בזה לא לי המשפט. המעיינים הנבונים המעמיקים עצה בענינים נשגבים ועמוקים כאלו. המה ישפטוהו. כי אך להם המשפט. אכן זאת ראיתי להודיע כי עיקר מלאכתי בביאורי אינה אך להרחיב דברי הגאון ז״ל ולתת להם מהלכים ביני עמודי דגרסי. במקומות שיש לבנות ולסתור. כי דברי רבינו הגאון ז״ל קצרים ונמרצים מאוד. מועט המחזיק את המרובה. ולהראות מקור דבריו במקום אשר יצא לדון בדבר החדש נגד כל שאר גדולי הראשונים ז״ל. ונגד מה שנראה מבואר לכאורה הפכו בדברי רז״ל בתלמוד ושאר מקומות. ולפענח צפונותיו במקומות אשר דבריו נעלמים וסתומים בהשקפה ראשונה. ולא מעטים המה דברים כאלו בספרו זה. הקטן בעיני קצרי ראות. אשר אין עיניהם שולטות רק בכמותו. ולא בתכנו ואיכותו ומהותו. אבל יגדל מאוד בעיני מביני דבר לאשורו. וכמובן נחוצה לזה שקידה עצומה ועומק העיון. ונצרך סעד ועזר לזה במקורים בדברי רז״ל במקומות פזוריהם ובדברי שאר גדולי הראשונים ז״ל. ובפרט בדברי רבינו הגאון ז״ל עצמו בשאר חבוריו שנשארו בידנו מכליון הזמן כהיום הזה. ובתשובותיו הנמצאות אתנו. ובמה שהביאו הראשונים בשמו. וגם להעיר על דבריו במקומות הנראין כסותרין זא״ז למש״כ הוא ז״ל עצמו במקום אחר. או שהביאו אחרים בשמו. ובפרט הביאני ההכרח לשום עיני ועיוני על השגות רבינו הרמב״ם ז״ל על הבה״ג וסייעתו ז״ל. אשר במקומות לא מעטים חצי השגותיו אשר כוננו על יתר לעומת דברי הבה״ג וסייעתו ז״ל. יפגעו גם בדברי רבינו הגאון ז״ל בספרו זה. ובכל אשר לאל ידי התאמצתי לסוכך ולהגן בעדו וללמד עליו זכות. ומשך הענין הביאני ג״כ לפרש דברי הבה״ג בהרבה מקומות. ודברי שאר גדולי הראשונים ז״ל באזהרותיהם. כמו אזהרות אתה הנחלת לרבינו שמעון הגדול ז״ל, אשר דבריו סתומים מאוד כדברי הספר החתום בהרבה מקומות. ואזהרות הר״א הזקן והר״י ב״ר אלברגלוני והר״ש בן גבירול ז״ל. והר״א ממיץ בס׳ יראים וכיו״ב. שדבריהם צריכים ביאור במקומות הרבה. מלבד מה שנפגעים ג״כ בחצים אשר ירה הרמב״ם ז״ל בהשגותיו. ואם אמנם ידעתי גם ידעתי רב גדלו ותעצומות עוזו של רבינו המורה הגדול הרמב״ם ז״ל. אכן נודעו ג״כ גדולתו ורוממותו של רבינו הגאון ז״ל והבה״ג וסייעתו ז״ל אשר תועפות ראם למו. ומבאר חפרוהו שתו וישתו כל בית ישראל. ובכל כיוצא בו החלש יאמר גבור אני ומורה לא יעלה על ראשו לאמור אין משיבין את הארי לאחר מותו. וכבר כתב הרא״ם ז״ל  וז״ל ואע״פ שאין משיבין את הארי לאחר מותו אלא בפניו. מ״מ מאחר שגם הטענות שטענו הם על דברי הרב. הם היו לאחר מותו ניתן לנו רשות ג״כ להשיב עליהן לאחר מיתתן עכ״ל עיי״ש בדבריו דברי יושר: