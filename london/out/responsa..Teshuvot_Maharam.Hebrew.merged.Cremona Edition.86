<b>מעשה </b>שבא שמעון ושאל את ראובן ט"ו ליטרין שמסר להלוותם ע"מ שאם יתרצה בנו לישא בתו שאז יתן לבנו הקרן והרבית. והנה שמעון אומר שהבן אינו רוצה לישא את בת ראובן וטוען שיחזיר לו הקרן והריוח כתנאו ואומר שלא מסר לו המעות אלא על מנת שאם ירצה לישאנה. וראובן משיב לא היה בינינו שום תנאי אלא אמרת לי בפירוש אני רוצה שישא בני את בתך והא לך ט"ו ליט' שתלוום ב' שנים בתורת נדוניא בריוח שניהם ולא קבלתי המעות להלוות בעניין אחר אלא בתורת נדוניא. ועתה אני מזומן ליתן הנדוניא ולקיים הדבר ועתה אם לא יתקיים לא אחזיר לך כלום כי כך אמרת לי בשעת נתינת המעות לתן הקרן והריוח לבנך ולבתי וזכיתי. כפי עניות דעתי נראה דאף לדברי ראובן לא זכו לא ראובן ולא בתו בט"ו ליטרין הללו שהרי טען שאמר שמעון אני רוצה שישא בני את בתך יכול להיו' שהוא רוצה ואין הדבר תלוי בו אלא בדעת בנו תליא מלתא ואותן ט"ו ליט' שטוען ראוב' ששמעון נתנם לו בתורת נדוניא לא מבעיא לר' אליעזר בן עזריה דאמר בר"פ אע"פ כתובות דף נד נתאלמנה מן האירוסין דלא גביא תוספתא שלא כתב לה אלא על מנת לכונסה. דאזלינן בתר אומדנא דדעתא. אלא הכא אפילו רבנן מודו דפריש בהדיא לנדוניא והא לא שייך אלא א"כ ישאנה וכסבור שהיה בנו חפץ לקחתה ועכשיו שאינו חפץ הדרי זוזי למרייהו. בין לר' נתן דאמר פרק נערה כתובות דף מז גבי כתב לה פירות כסות וכלים שיבאו עמה מבית אביה לבית בעלה ומתה זכה הבעל בדברים הללו ובין לת"ק דקאמר לא זכה הבעל התם הוא דפליגי כשנתארסה לפר"שי או אף כנסה לפר"ת. איכא למימר משום איחתוני היא והא איחתנו. אבל הכא הא ליכא חיתון כלל לא נישואי ולא אירוסין. ועוד שהרי פירש בהדיא לנדוניא וגילה בדעתי שלא היה חפץ ליתן אלא א"כ ישאנה. והרי אינו רוצה לישאנה. וא"כ הדרי ט"ו ליטר למרייהו והריוח נמי לא יקנה מהאי טעמא. כי לא נתכוון לזכות להם אלא א"כ ישאנה. ואפילו היה מקנה להם הריוח הוי ליה דבר שלא בא לעולם ואין אדם מקנה דבר שלא בא לעולם. כדאמר בפרק מי שמת בבא בתרא דף קמז שכיב מרע דאמר פלוני ידור בבית זה ויאכל פירות דקל זה לא אמר כלום. וההיא לית' לא בבריא ואפילו בקנין ולא כשכיב מרע. וא"כ לא זכו בן ובת לא בקרן ולא בריוח. וראובן נמי לא זכה בקרן. שהרי שמעון לא הקנה לו בב"ד חשוב תחלה המעות אם לא שישאנה. ואפי' אם אמר כן הואיל ולא הקנה לו בב"ד חשוב אסמכתא היא ואסמכתא לא קניא. ובריוח נמי לא זכה ראובן דמאיזה טעם יזכה האמר בפרק אלמנה כאן שנה רבי הכל לבעל המעות בדבר שאין לו קצבה וכיון דלא שני ראובן בשליחותו לא שייך למפרך כדפריך בפרק הגוזל קמא בבא קמא דף קב גבי הנותן מעות לשלוחו ליקח בהן חטין ולקח בהן שעורין. שעורין ולקח בהן חטין אם הותירו הותירו לאמצע ופריך מי הודיעו לבעל חטין שיקנה חטין לבעל המעות ה"מ היכא דשני בשליחותו. מיהו י"ל דראובן יטול שכר טרחו מן הריוח כפועל בטל. כי ההיא דהגוזל בתרא דף קטו שטף נהר חמורו וחמור חבירו והניח את שלו והציל את חבירו אין לו אלא שכרו. וכן בפרק אלו מציאות בבא מציעא דף ל שכר טרחו כפועל בטל יהיב ליה ולא יהיב יותר שהרי ראובן לא נתכוון מעיקרא לגוזלו אלא שליחות עביד. וישבע ראובן כמה יש מן הריוח ליטול שכר טרחו כפועל בטל שמתבטל ממלאכתו כדשיימי בי דינא ואומדין כמה אדם היה רוצה ליקח ליטפל בט"ו ליטרא ולהיו' בטל ממלאכתו כל זמן שיהיו המעו' בידו והמותר מן הריוח וכל הקרן יחזיר לשמעון. 