<b>שאילתא </b>דאילו מאן דלייט נפשיה חלופי שמיא בר סקילה הוא דכתיב ונוקב שם ה' מות יומת רגום ירגמו בו כל העדה ומאן דשמע ליה חייב למיקרע מאניה דכתיב ויבא אליקים בן חלקיהו אשר על הבית וגו' ומן דשמע נמי מפומא דמן דשמע ואמר דהני אמר פלוני מיחייב למיקרע דתניא אחד השומע ואחד השומע מפי השומע חייב לקרוע והעדים אינם חייבים לקרוע שכבר קרעו משעה ששמעו וכי קרעו משעה ששמעו מאי הוי הא קא שמעי השתא לא סלק' דעתך דכתיב ויהי בשמוע המלך ויקרע המלך קרע והם לא קרעו: 
<b>ברם </b>צריך למימר השומע הזכרה מפי העוב' כוכבי' מי מחייב למיקרע אי לא <i data-commentator="Haamek Sheilah" data-order="1"></i> מי אמר משום כבוד שמי' הוא ואפי' מפי עוב' כוכבי' נמי חייב לקרוע או דילמא כיון דמעיקרא כפרין וקיימין לאו מילתא חדתי הוא דקא שמע ולא מיחייב למיקרע ת"ש דאמר רב יהודה אמר שמואל השומע הזכרה מפי העובד כוכבים אינו חייב לקרוע ואם תאמר רבשקה ישראל מומר הוה ואמר רב יהודה אמר שמואל אינו חייב לקרוע אלא על שם המיוחד ופליגא דרבי חייא בתרתי דאמר רבי חייא השומע הזכרה בזמן הזה אינו חייב לקרוע שאם אתה אומר כן נתמלא כל הבגד כולו קרעי' דשמע ממאן אילימא מישראל מי פקרי כולי האי אלא פשיטא מעובד כוכבים אי בשם המיוחד מי ידעין כולהו אלא לאו בכינוי מכל מקום שמעת מינה דמעובד כוכבי' בזמן הזה אין חייב לקרוע <i data-commentator="Haamek Sheilah" data-order="2"></i> ועד כאן לא פליגי שמואל ורבי חייא אלא בשומע הזכרה מפי העובד כוכבים <i data-commentator="Haamek Sheilah" data-order="3"></i> בזמן שבהמ"ק קיים דלא שכיחי ישראל ביני עובדי כוכבים אבל בזמן הזה כ"ע אין חייב לקרוע: 
