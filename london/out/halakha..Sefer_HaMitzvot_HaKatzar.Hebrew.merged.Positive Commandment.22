כב. מצות עשה להשבית חמץ בארבעה עשר בניסן. שנאמר שמות יב, טו: "אך ביום הראשון תשביתו שאור מבתיכם", מפי השמועה למדו, שזה הראשון הוא י"ד בניסן קודם זמן איסור אכילת חמץ. וההשבתה היא שיבער החמץ הידוע מרשותו; ושאינו ידוע, מבטלו בלבו ויחשוב אותו לאין, ושאין בו צורך כלל. ומדברי סופרים, שבודקין ומשביתין מתחלת ליל י"ד, לאור הנר, מפני שכל העם מצויים בבתיהם בלילה, ואור הנר יפה לבדיקה. ונוהג בכל מקום ובכל זמן, בזכרים ובנקבות: