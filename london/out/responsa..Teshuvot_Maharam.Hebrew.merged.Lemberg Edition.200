<b>מצטער </b>פטור מן הסוכה סוכה כ"ו. ופריך והא אנן תנן חולין ומשמשיהן פטורין מן הסוכה חולה אין מצטער לא. מיכן תשובה לאומרים שמותר לגוי לומר לחמם בית החורף מפני הצינה מדאמרו חולה שאין בו סכנה אומר לעכו"ם ועושה שבת קכ"ט. וחושבין מה שאדם מצטער מן הצינה שזהו כמו חולה שאין בו סכנה וליתא דהכא פריך חולה אין מצטער לא. אע"ג דההוא חולה נמי בחולה שאין בו סכנה מיירי כדאיתא התם לעיל מיני' ואפ"ה מצטער לא הוי בכלל. יחזקיהו בן הר' יעקב ז"ל: 