<b>שאילתא </b>דמיחייבין דבית ישראל <i data-commentator="Haamek Sheilah" data-order="1"></i> למירחמיה להקב"ה בכל ליבהון דכתיב ואהבת את ה' אלהיך בכל לבבך וגו' ותניא רבי אליעזר אומר אם נאמר בכל נפשך למה נאמר בכל מאדך ואם נאמר בכל מאדך למה נאמר בכל נפשך אלא יש לך אדם שגופו חביב עליו מממונו לכך נאמר בכל נפשך ואם יש לך אדם שממונו חביב עליו מגופו לכך נאמר בכל מאדך <i data-commentator="Haamek Sheilah" data-order="2"></i> ומיתבעי ליה למהוי אימתא דהקב"ה עליה דאיניש תדירא דכתיב את ה' אלהיך תירא וגומר ומיחייב למהוי אימתא דרביה עליה כאימתא דהקב"ה דתנן ר' אליעזר אומר יהי כבוד תלמידך <i data-commentator="Haamek Sheilah" data-order="3"></i> חביב עליך ככבוד חברך וכבוד חברך כמורא רבך ומורא רבך כמורא שמים ותניא שמעון העמסוני ואמרי לה נחמיה העמסוני היה דורש כל אתין שבתורה כיון שהגיע את ה' אלהיך תירא פירש אמרו לו תלמידיו רבי כל אתים שדרשת מה תהא עליהן אמר להם כשם שאני מקבל שכר על הדרישה כך אני מקבל שכר על הפרישה עד שבא רבי עקיבא ולימד את ה' אלהיך תירא לרבות תלמידי חכמים ומיחייב בר ישראל <i data-commentator="Haamek Sheilah" data-order="4"></i> למיקם מקמי רבנן כד מטי ארבע אמות דידיה שנא' מפני שיבה תקום וגו' ותניא קימה שיש בה הידור ואי זו זו ד' אמות במה דברים אמורים ברבו שאינו מובהק אבל ברבו מובהק מלא עיניו <i data-commentator="Sheilat Shalom" data-order="110"></i><i data-commentator="Haamek Sheilah" data-order="5"></i> ומאן דלא קאים מוקמינן ליה בעל כורחיה למיעבד יקרא דאורייתא אביי כי חליף ואיכא סבי דיתבי ולא מצו קיימי יהיב להו ידא וקיימי מיקמיה רבא משדר שלוחי ומוקמין ציבורא רב נחמן משדר גוואזי כי מטי אמר כמה נחמן איכא בשוקא כי קיימיתו לאו מיקמאי קיימיתו אלא מקמי תורה הוא דקיימיתו א"ר אלעזר כל תלמיד חכם <i data-commentator="Haamek Sheilah" data-order="6"></i> שאינו עומד מפני רבו נקרא רשע <i data-commentator="Haamek Sheilah" data-order="7"></i> ואינו מאריך ימים שנאמר וטוב לא יהיה לרשע ולא יאריך ימים כצל אשר איננו ירא מלפני אלהים מורא זו אינו יודע מה היא כשהוא אומר והדרת פני זקן ויראת מאלהיך הוי אומר מורא זו קימה ואימא מורא דריבית ומורא דמשקלות רבי אלעזר פני פני גמר: 
<b>ברם </b>צריך למימר רכוב מי מיחייב למיקם מקמיה או לא מי אמרינן כיון דבהמה הוא דקא מסגיא והוא מינח נייח עליה כיושב דמי <i data-commentator="Haamek Sheilah" data-order="8"></i> או דילמא כיון דהוא קא מסגיא לבהמה כמאן דלא נייח דמי ומיחייב למיקם מקמיה ת"ש דתנן הטמא עומד תחת האילן והטהור עומד טמא טהור עומד תחת האילן והטמא עובר טהור ואם עמד טמא וכן באבן המנוגעת דטעון לה גברא וקא מסגי לא אמרינן כמאן דניחא דמיא אמר רב נחמן בר כהן זאת אומרת רוכב כמהלך דמי: 
<b>אי נמי </b>ברם צריך למימר רבה דמחיל על יקריה לגבי בריה הויא מחילה דהא יקרא דנפשיה הוא כי קא מיבעיא לן רבה משום יקרא דאורייתא הוא מי אמרי' יקרא דאורייתא כיקרא דנפשיה דמי דהא הוא דטרח וגמר או דילמא אורייתא דקב"ה ולא מצי מחיל ת"ש דאמר רב יצחק בר שילא אמר רב חסדא האב שמחל על כבודו כבודו מחול הרב שמחל על כבודו אין כבודו מחול ורב יוסף אמר אפילו הרב שמחל על כבודו כבודו מחול שנאמר וה' הולך לפניהם יומם וגו' אמר רבא הכי השתא <i data-commentator="Haamek Sheilah" data-order="9"></i> התם הקב"ה קא מחיל על יקרא דנפשיה אבל הכא תורה דיליה היא דקא מחיל עלה הדר אמר רבא אין תורה דיליה דכתיב ובתורתו יהגה יומם ולילה איני והא רבא הוה קא משקה בהילולא דבריה והב ליה כסא לרב פפא ולרב הונא בריה דרב יהושע וקמו מקמיה ואמרו הני רבנן רבנן והני רבנן לאו רבנן ורב פפא הוה משקה בהילולא דאבא מר בריה <i data-commentator="Haamek Sheilah" data-order="10"></i> יהב ליה כסא לרב יצחק בריה דרב משרשיא ולא קם מקמיה ואיקפד נהי דקימה לא בעי הידור בעי למעבד ליה וכן הילכתא: 
