<b>ועוד </b>מעשה בא לידינו בראובן ששאל ספר משמעון ללמד בו והלך ומשכנו ללוי וצוה לו ללוי להסתיר דבר כי אמר אם יוודע לשמעון וקפיד מאד בי כי לא השאילני אלא ללמוד בו ונחלט הספר ללוי. כי לא היה לראובן לפדותו ותבע שמעון ללוי לדין והודה כל הדברים שכך צוה ראובן להסתיר דבר. וחייבתי את לוי להחזיר בחנם. דהוה ליה ראובן לעניין ספר זה כגנב מפורסם כיון דשלא מדעת שמעון ספר שלו משכנו. ואין להקשות מהא דתני בפרק השולח גיטין דף מה אין לוקחים ספרים תפילין ומזוזות יתר על כדי דמיהן מפני תיקון העולם. דמשמע הא בכדי דמיהן לוקחים. דהתם לא מיירי שידוע לנו שגזלום א"ה מישראל. אלא מיירי שאין ידוע לנו איך באו לידם. ש"מ דכל כי האי גונא אפילו בכדי דמיהן לא. דאילו היה לוקחן היה צריך להחזיר לבעלים בחנם. ונמצא מפסיד מעותיו. דאילו מיירי שהגוי גזל אותם אם כן הוה ליה למימר אין פודין הספרים דומיא דרישא דקתני אין פודין השבויין וכו' ומדקתני אין לוקחי' ש"מ דמיירי שלא גזלם אלא נמצא בידו ואין אנו יודעי' איך באו לידו. ושמא מצאם או שטפם נהר והציל ונתייאשו הבעלי' או שמא כתבם בעצמו ואתא לאשמועינן אף על גב דאין קורין בו לוקחין אותו בכדי דמיהן כדי לגונזן. וא"ת ולוקמא בידוע שהציל מן הנהר דבתר ייאוש אתו לידים דא"ה ושל ישראל היו. ויש בהן סימן דישראל כתבם. דהשתא אתי שפיר למיתני אין לוקחין. י"ל אכתי אמאי שני בלישניה. למיתני אין לוקחין וכו'. אלא ע"כ מדקתני אין לוקחין איכא למימר דאתא לאשמועינן דאפילו כי האי גונא דחיישינן דילמא אכתבו הגוי בעצמו ואין קורין בו. אפילו הכי בכדי דמיהן פודין כדי לגונזם ודקשה למורי מפרק חלק דף  אמאי טהר עשרה שבטים כיון שנפלו ליד סנחריב. יפה תירץ אדוני דבחזקה דכיבוש דמלחמה שאני. גופו קני ממונו לא כל שכן. עוד י"ל דדמיא לאבידה ששטפה נהר. דאפילו בדבר שיש בו סימן מייאש ה"נ סנחריב לאו בר אוקמי בדינא ודיינא הוא: 