<big><strong>תקלב.</strong></big><br><b>כת'</b> מה רב טובך אשר צפנת ליראך פעלת לחוסים בך נגד בני אדם: אמר ר' יהושע בן לוי שני שערי כדכוד יש בגן עדן ועליהם ששים רבוא של כיתות מלאכי השרת. וכל אחד ואחד מהן זיו פניו מבהיק כזוהר הרקיע. בשעה שהצדיק בא אצלם הן מפשיטין מעליו הבגדים שהועמד בהן מן הקבר. ומלבישין אותו שבעה בגדים של ענני כבוד. ונותנין שני כתרים בראשו, אחד של אבנים טובות ומרגליות ואחד של זהב פרווים. ונותנין הדסים בידו. ומקלסין לפניו ואומ' לך אכול בשמחה. וגומ'. ומכניסין אותו למקום נחלי מים ושם שמונה מאות מיני וורדי' והדסים. וכל אחד ואחד מן הצדיקים יש לו חופה בפני עצמו. ולפי מה שבידו. שנאמ' כי על כל כבוד חפה. וכל חופה וחופה מושכין ממנה ארבע נהרות. אחד של חלב. ואחד של יין ואחד של אפרסמון ואחד של דבש. וכל חופה וחופה למעלה הימנה גפן של זהב. ושלשים מרגליות קבועות בתוכה. וכל אחת ואחת מהן מבהיקות כזיו נוגה. ובכל חופה וחופה שלחן של אבנים טובות ומרגליות. וששים מלאכים עומדים על ראש כל צדיק וצדיק. ואומרי' לו אכול דבש שעסקת בתורה שנמשלה לדבש, שנאמר ומתוקים  צופים. שתה יין המשומר בענביו שעסקת בתורה שנמשלה ליין. שנאמ' אשקך מיין הרקח. והכעור שבהן פניו דומים כדמיונו של יוסף. וכדמותו של ר' יוחנן. וכפרטי רמונים בכוס של כסף מוקף נגד השמש ואין אצלם לילה כל עיקר. שנאמ' וארח צדיקים כאור נגה הולך  עד נכון היום. והיום מתחדש עליהן: ארבע משמרות הן. משמר ראשון נעשה קטן ונכנס למחיצת קטנים. ושמח שמחת קטנים: משמר השני נעשה בחור ונכנס למחיצת בחורים ושמח בשמחת בחורים: משמר שלישי נעשה בינוני ונכנס למחיצת בינוניים. ושמח בשמחת בינונים: משמר רביעית נעשה זקן ונכנס למחיצת זקנים ושמח בשמחת זקנים: ובגן עדן שמונים רבוא מיני אילנות. הפחות שבהן משובח שבעצי בשמים. וכן בארבע זוויותיה: ובכל זוית וזוית יש בה ששים רבוא כתות של מלאכי השרת מזמרים בקול נעים: ועץ חיים באמצע. ונופו מכסה על כל גן עדן. ויש בו שמונה מאות מטעמים. ואין זה דומה לדמותו של זה. ולא טעמו של זה כטעמו של זה. ולא ריח זה דומה לריחו של זה. ושבעה ענני כבוד למעלה ממנו וארבע רוחות מנשבים בו. וריחו הולך מסוף העולם ועד סופו. ותחתיו תלמידי חכמים יושבים. ומבררים את התורה. וכל אחד ואחר מהן יש לו שתי חופות אחת של כוכבים. ואחת של חמה ולבנה. ובין כל חופה וחופה ששים פרגוד של ענני כבוד. לפנים ממנה עדן. ובה שלש מאות ועשרה עולמות לכל צדיק וצדיק. שנאמ' להנחיל אהבי י"ש: ובה שבע כיתות של צדיקים. כת ראשונה הרוגי מלכות. כגון ר' עקיבא וחביריו. כת שנייה טבועי ים. כת שלישית רבן יוחנן בן זכאי וחביריו. ומהו כחו של רבן יוחנן בן זכאי שהיה אומ' אם יהיו כל הימים דיו ושמים וארץ יריעות. וכל בני אדם לבלרין. לא היו מספיקין לכתוב מה שלמדתי מרבותיי. ולא חסרתי אות אחת אפילו ככלב המלקלק מן הים: כת רביעית. אילו שירד הענן וכסה עליהן: כת חמשית בעלי תשובה. מקום. שבעלי תשובה עומדין אין צדיקים יכולין לעמוד: כת ששית. רווקין שלא טעמו טעם חטא מימיהם. כת שביעית ענוים וקדושים שיש בהם מקרא ומשנה ודרך ארץ. ועליהם הכת' אומ' וישמחו בך כל חוסי בך לעולם ירננו. וגו': והק' יושב ביניהן ומבאר להם את התורה. ועליהם הכת' אומ' עיני בנאמני איץ וגו' ולא פירסם לברייא כבוד המתוקן להם, ועליהם הכת' אומ' ומעולם לא שמעו לא האזינו עין לא ראתה אלהים זולתך יעשה למחכה לו: