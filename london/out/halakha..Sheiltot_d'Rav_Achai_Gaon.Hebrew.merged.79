<b>שאילתא </b>דמחייבין דבית ישראל למיבדק ביתא משום חמירא באורתא דתליסר נגהי ארביסר לנהורא דשרגא שנאמר שבעת ימים שאור לא ימצא בבתיכם ומנלן בנהורא דשרגא אמר רב חסדא למדנו מציאה ממציאה ומציאה מחיפוש <i data-commentator="Sheilat Shalom" data-order="85"></i><i data-commentator="Haamek Sheilah" data-order="1"></i> וחיפוש מנרות דכתיב בעת ההיא אחפש אח ירושלים בנרות ונרות מנר דכתיב נר אלהים נשמת אדם וגומר <i data-commentator="Haamek Sheilah" data-order="2"></i> וכל מקום שאין מכניסין בו חמץ אין צריך בדיקה ואין חוששין שמא גררה חולדה כל מקום לאיתויי מאי לאיתויי הא דתנו רבנן חורי הבית העליונים והתחתונים וגג היציע <i data-commentator="Haamek Sheilah" data-order="3"></i> וגג הבית וגג המגדל <i data-commentator="Haamek Sheilah" data-order="4"></i> ובית התבן ובית העצים ורפת בקר ולולין ואוצרות יין ואוצרות שמן ואוצרות תבואה כולן אין צריכין בדיקה רבן שמעון בן גמליאל אומר מטה חוצצת בתוך הבית ועצים ואבנים מפסיקין תחתיה ואוצרות יין אין צריך <i data-commentator="Haamek Sheilah" data-order="5"></i> והתניא אוצרות יין צריכין בדיקה ואוצרות שמן אין צריכין בדיקה התם דמסתפק אלמא לשמן יש קבע דמאי דבעי מעיקרא מקריב יין אין קבע לשתייה דמימליך בסעודתיה ואזיל דמנח לאומציה ומשתלי ודכוותיה גבי שמן במסתפק אלא לשמן יש קבע יין אין קבע לשתייה תני רבי חייא עשו אוצרות שכר בבבל כאוצרות יין בארץ ישראל ובמסתפק מהן צריך בדיקה מאי טעמא תדירים בו כיין אמר רב חסדא בי דגים צריך בדיקה והא תניא בי דגים אין צריך בדיקה לא קשיא הא ברברבי הא בזוטרי <i data-commentator="Haamek Sheilah" data-order="6"></i> לרברבי אית להון קביעותא מעיקרא מקריב מאי דצריך זוטרי לית להון קביעותא ומקריב ומייתי בתוך הסעודה אמר רבא חצר אינה צריכה בדיקה מפני שעורבין מצויין שם אמר רב אכסדרה לאורה נבדקת אמר רב פפא בי תמרי ובי ציבי צריכין בדיקה דבהדי דקאכלי מיתבעי ציבי ובהדי דקא אכלין בעיא ינוקא תמרי <i data-commentator="Haamek Sheilah" data-order="7"></i> זימנין דנפיל ינימה גריצא בי תמרי ונפיל אומצא מיניה בי ציבי אמר רבה בר רב הונא בי מלחי ובי קירי אין צריכין בדיקה והני מילי דאין חוששין שמא גררה חולדה ועכבר דלא חזינא דשקלת ועלת אבל חזינא דשקלת ועלת להיכא דלא משתמשין צריך בדיק' אי נמי בתר דבדק ביתא ושייר למיכל עד ארבעי שעי וחזא עכבר דאתא שקל ועל לביתא צריך בדיקה ואע"ג דאשכח פירורין דאיכא למימר הני פירורין דההיא ריפתא אינון אע"פכ צריך בדיקה דאמר רבא תינוק נכנס וככר בידו ונכנס אחריו ומצא פרורין אין צריך בדיקה שדרכו של תינוק לפרר עכבר נכנס וככר בפיו ונכנס אחריו ומצא פירורין צריך בדיקה שאין דרכו של עכבר לפרר: 
<b>ברם </b>צריך היכא דחזא חולדה או עכבר דשקל ועל בתר דבדק ביתא הא קא אמרינן דצריך בדיקה מיהו היכא דבדק ושייר ריפתא למיכל והשתא ליתא מי צרייך למיבדק ההוא אידרונא דהוה מחתי ביה ההוא ריפתא אי לא מי חיישינן דילמא עכבר או חולדה שקליה וצריך בדיקה או דילמא אמרי הוא שקליה ויהביה לענייא ואישתלי מפלג פליגי ר"ש בן גמליאל ורבנן לעניין טומאה כי האי גווגא דתני' קורדום שאבד בבית הבית טמא רבן שמעון בן גמליאל אומר הבית טהור <i data-commentator="Sheilat Shalom" data-order="86"></i><i data-commentator="Haamek Sheilah" data-order="8"></i> הילכתא מאי ת"ש דתנן מה שמשייר יניחנו בצינעה שלא יהא צריך בדיקה אחריו ורמינן עלה כי לא מחית ביה בצינעה בעי בדיק' והא תנן אין חוששין שמא גררה חולדה אמר רבא שמא תטול חולדה בפנינו רב מרי אמר שמא יניח עשר וימצא תשע דחיישינן שמא עכבר או חולדה נטלו ואע"ג דאיכא למימר הוא נתנו לאחר ושכח חיישינן לעכבר ומדקא מתרץ רב מרי אליבא דרבנן דאמר הבית טמא שמע מינה הילכתא כרבנן ואע"ג דאמרי' בכל מקום ששנה רק שמעון בן גמליאל במשנתינו הלכה כמותו חוץ מערב וציידן וראייה אחרונה בהדא לא וכן הילכתא אבל מעיקרא צריך למחתיה בצינעה דאי לא אשכחיה צריך בדיקה אחריו וכן הילכתא: פסח 
