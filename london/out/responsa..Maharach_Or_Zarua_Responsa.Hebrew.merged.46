<b>בשר </b>תפל שמלא קרח וכפור שקורין גילא בלע"ז ואין ראוי למליחה עד שיפילו ממנו הקרח תחלה אם מותר לשרותו במים חמין בכלי שני. מתוך תשובה שהשיבותיך בראשונה אתה למד דשרי בכלי שני אעפ"י שהיד סולדת דכיון דכלי שני אינו מבשל אפילו יהא לו כח להפליט ולהבליע כמו שהיה אומר רבינו חיים מאחר שלא נתבשל חוזר הדם ויוצא ממנו על ידי מליחה או על ידי צלייה. וצורנו ישפיע לך ברכה חיים ושלום שמשון ב"ר אברהם. ומכאן נראה ללמוד דבשר שנשרה במים יום שלם אע"ג דמפליט ובולע מההיא דאי תרו ליה כוליה יומא בחלבא לא עדיף מכלי שני ויש לו תקנה במליחה. 