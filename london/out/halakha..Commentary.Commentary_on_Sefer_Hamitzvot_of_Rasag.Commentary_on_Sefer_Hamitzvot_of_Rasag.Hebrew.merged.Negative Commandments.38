<b>ועל ריב לנטות. </b>כתיב בפרשת משפטים לא תענה על ריב לנטות. ומנאוהו כל מוני המצות. אלא שבביאור ענין לאו זה נאמרו דברים הרבה. כמבואר בסה"מ לאוין רפ"ג וברמב"ם פ"י מהלכות סנהדרין ועי' במש"כ הר"ב לח"מ שם עייש"ה. ובחינוך מצוה ע"ז והרשב"ץ בזה"ר לאוין סי' י"ד. וביראים סי' רמ"ה ובסמ"ג לאוין קצ"ה ובשאר ראשונים. ועי' במש"כ הר"ב מל"מ בדרך מצותיך ח"ב. וביותר במה שהאריך בזה הר"ב כנה"ג בדינא דחיי לדברי הסמ"ג שם עיי"ש היטב. ויען כי דברי רבינו הגאון ז"ל בביאור לאו זה סתומים ולא נתבאר לנו דעתו בזה. לא נאריך בזה כאן: 
