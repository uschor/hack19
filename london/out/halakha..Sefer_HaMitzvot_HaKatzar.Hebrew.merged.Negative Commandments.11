יא. מצות לא תעשה שלא להשתחוות לעבודה זרה. שנאמר שמות כ, ה: "לא תשתחוה להם". ואף על פי שאין דרך עבודתה בכך, הואיל שהיא עבודה להשם יתברך, אם עשאה לעבודה זרה, חייב סקילה; ובמזיד בלא התראה, חייב כרת; ובשוגג, חייב חטאת. וכן זובח או זורק או מקטיר או מנסך, הואיל והן עבודות להשם יתברך במקדש, חייב עליהן אם עשאן לעבודה זרה, אפילו הן שלא כדרך עבודתן. ויהרג ולא יעבר. נתפזרו לו מעות, או אם ישב לו קוץ בפני עבודה זרה, הרי זה לא ישחה בפני עבודה זרה ליקח וליטלם, מפני שנראה כמשתחוה לעבודה זרה; אלא יפנה לאחוריו או לצדדין. ונוהג בכל מקום ובכל זמן, בזכרים ובנקבות: