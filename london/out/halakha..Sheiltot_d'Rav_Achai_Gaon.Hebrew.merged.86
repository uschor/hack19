<b>שאילתא </b>דאילו איתתא דילדה זכר ונקבה יהבינן לה ימי טומאה דנקבה ארביסר יומי וימי טהורה דנקבה שיתין ושיתא והיכא דאולידה חד ובתר כמה ימים אולידה אחרינא יתבה ימי טומאה וימי טהרה לשני ואילו איתתא דאפילה שיליא בעלמא אע"ג דלית בה ולד אמרינן אי איפשר לשיליא בלא ולד ואיתמוחי הוא דאיתמח הולד ויתבה ימי טומאה דנקבה והיכא דילדה ולא שדא שיליא ובתר כמה יומי שדא שיליא לא לימא מר דשיליא דולד קמא איתמוחי איתמח והא שיליא דולד אחרינא הוה ביה ואיתמח הולד ותיתב ימי טומאה מרישא אלא אמרי' הא שיליא דולד קמא הוא ואישתהוי הוא דאישחהי בתריה דאמר מר מעשה היה ותלו את השיליא בולד כ"ג ימים <i data-commentator="Haamek Sheilah" data-order="1"></i> והני מילי כי תלינן בבן קיימא דאית ביה חיותא דאמרינן בזעא לשיליא ונפק אבל בנפל לא תלינן דאם איתא דהא שיליא דההוא נפל הות בהדיה הוה אתיא אלא שיריא דההוא נפל איתמח והא שיליא ולד הוה בה ואיתמח ובעיא למיתב ימי טומאה: 
<b>ברם </b>צריך <i data-commentator="Haamek Sheilah" data-order="2"></i> אילו היכא דילדה ויתבה ימי טומאה ובתוך ימי טהרה הדר אפילה נפל דיומי טומאה אית לה וימי טהרה לית לה ונפוק ימי טומאה דשני ועדיין ימי טוהר דראשון לא נפוק מהו לאשלומי לה ימי טהרה עד דמשלמין דולד ראשון אי נמי ולד ראשון נקבה וולד שני זכר ונפוק ימי טומאה וטהרה דשני זכר ועדיין דנקבה לא מלו מי הדרינן ומלינן לה ימי טהרה עד דשלמין דנקבה אי לא מי אמרי' כיון דלענין קרבן בתר לידה קמייתא אזלינן ועד תמנין וחד לא מתיא קרבן אלמא איתינון להנהו ימי טהרה דולד קמא לענין דם טוהר נמי איתינון או דילמא דאפסיק ימי טומאה אפסוק ומקרבן לא ילפינן ת"ש דת"ר ושלשים יום יכול בין רצופים בין מפוזרים תלמוד לומר יום מה יום רצוף אף שלשים כולם רצופים ותניא גבי ששים וששת כי האי גונא: 
<b>אי נמי </b>ברם צריך יולדת בזוב צריכה שתשב שבעה נקיים היכא דלא חזיא דם בהנך ימי טומאה דלידה או חבר או דנקבה מהו דיסלקון לספירת זיבתה מי אמרינן נקיים מדם בעינן והא איכא או דילמא נקיים מטומאת לידה בעינן והני יומי כיון דאי לאו זבה היא הא מטמן וקיימן בטומאת לידה וכמה דקא חזיא בהון דם דמו ולא סלקין לה ת"ש דאיבעיא להון לרבנן ימי לידתה שאינה רואה בהן מהו שיעלו לספירת זיבתה אמר רב כהנא ת"ש ראתה שנים ולשלישי הפילה ואינה יודעת מה הפילה או זכר או נקבה או ולד או רוח הרי זו ספק לידה ספק זיבה מביאה קרבן ואינו נאכל וימי לידתה שאינה רואה דם עולה לה לספירת זיבתה אמר רב פפא שאני הכא דאיכא למימר יולדת זכר היא והנך ז' יומי יתירי דקא יתבא ליסלקון לה לספירת זיבתה אמר ליה רב הונא בריה דרב יהושע לרב פפא ביולדת זכר איכא לספוקא ביולדת נקבה ליכא לספוקא אלא לאו ש"מ עולין לה ש"מ <i data-commentator="Haamek Sheilah" data-order="3"></i> ורב פפא סבר שאני הכא דהוה לה ספיקא ואף על גב דתניא מה ימי נדתה אין ראוין לזיבה ואין ספירת שבעה עולה מהן אף ימי לידתה אין ראויין לזיבה ואין ספירת ז' עולה מהן ותניא אחריתי האשה שיצאתה מליאה ובאה ריקנית והביאה לפנינו שלשה שבועים טהורים אמרינן שבוע ראשון ושבוע שני יולדת נקבה היא ושבוע שלישי יולדת נקבה בזוב היא למימרא דאין עולין הנהי רבי אליעזר אינון דאמר דבר שאינו גורם סותר וכיון דלידה סתרא לא סלקא אבל לרבנן דאמרי לידה לא סתרא מיסק נמי סלקא דתניא רבי מוריינוס אומר אין לידה סותרת בזיבה ואיבעיא להו מהו שתעלה אמר אביי אינה סותרת ואינה עולה מהן רבא אמר אינה סותרת ועולה והני מתנייתא רבי אליעזר אינון <i data-commentator="Haamek Sheilah" data-order="4"></i> והלכתא כרבא: 
<b>אי נמי </b>ברם צריך אילו היכא דקא שפעה מתוך שבעה לאחר שבעה מתוך י"ד לאחר י"ד דלא אפסיק בין דם טמא לטהור האי דם בתרא דם טהור משוינן ליה אי לא א"נ מתוך שלשים ושלשה דזכר לאחר שלשים ושלשה או מתוך ששים וששה דנקבה לאחר ששים וששה ולא פסיק בין דם טמא לטהור האי דם בתרא דם טמא משוינן ליה אי לא האי דאמר רחמנא לאחר שבעה דזכר ולאחר י"ד דנקיבה טהור הוא משום דאפסיק מעיין טמא ומפתח מעין טהור והא לא פסק או דילמא חד מעיין הוא ורחמנא טהריה לא שנא פסק ולא שנא לא פסק וכן נמי במישלם יומי טהרה למיעל יומי טומאה מיפלג פליגי רב ולוי בהא מילתא דאיתמר רב אמר מעיין אחד הוא והתורה טמאתו יין פסק בין לא פסק והתורה טיהרתו ולוי אמר ב' מעיינות הן נסתם הטמא נפתח הטהור נסתם הטהור נפתח הטמא והני מילי היכא דפסיק דודאי איסתתים ליה היכא דלא פסיק הא לא איסתתים הלכתא כמאן כרב או כלוי ת"ש דאמר ליה רבינא לרב אשי אמר לי רב שמן מסיכרא איקלע מר זוטרא לאתרין ודרש הלכתא כרב לחומרא לאחר שלשים ושלשה יום אבל לא לקולא לאחר שבעה והלכתא כותיה דלוי לחומרא רב אשי אמר הלכתא כותיה דרב בין לקולא בין לחומרא דרש מרימר הלכתא כותיה דרב בין לקולא בין לחומרא והלכתא כוותיה דרב בין לקולא בין לחומרא וכן הלכתא: 
