<b>שאילתא</b> <i data-commentator="Sheilat Shalom" data-label="*" data-order="5"></i>דאילו מאן דאית ליה דינא בהדי חבריה <i data-commentator="Haamek Sheilah" data-order="1"></i> אסיר ליה למיעבד בהדיה באלימותא אלא מיבעי ליה למיזל לגבי דיינא ומיפסק להון דינא דאורייתא וקבולי עליהון דינא <i data-commentator="Haamek Sheilah" data-order="2"></i> דעל קושטא מתקיים עלמא כדתנן רשב"ג אומר על שלשה דברים העולם קיים על הדין ועל האמת ועל השלום <i data-commentator="Haamek Sheilah" data-order="3"></i> וכד ברייה קוב"ה לאדם הראשון פקדיה עילוי דינא דכתיב ויצו ה׳ אלהים על האדם לאמר ואמר רבי יוחנן ויצו אלו הדינין שנאמר כי ידעתיו למען אשר יצוה את בניו ואת ביתו וגו׳ מה צוואה דהתם דינא אף צוואה דהכא דינא ואע"ג דפקידי עובדי כוכבים עילוי דינא הני מילי למידן אינהו אהדדי אבל למידן ישראל אע"ג דקא דיינין דינא דאורייתא <i data-commentator="Haamek Sheilah" data-order="4"></i> אסיר לאיזדקוקי להון דתניא היה ר׳ מאיר אומר כל מקום שאת מוצא אגוראות של עובדי כוכבים אף ע"פ שדינן בדיני ישראל אי אתה רשאי להיזקק להן שנאמ׳ ואלה המשפטים אשר תשים לפניהם לפניהם ולא לפני עובדי כוכבים ד"א לפניהם ולא לפני הדיוטות אביי אשכחיה לרב יוסף דקא מעשה אגיטי אמר ליה והא אנן הדיוטות ותניא לפניהם ולא לפני הדיוטות א"ל אנן שליחותיהו קא עבדינן מידי דהוה אהודאות והלואות אי הכי אפי׳ גזילות וחבלות נמי <i data-commentator="Haamek Sheilah" data-order="5"></i> דתנן דיני ממונות בשלשה גזילות וחבלות בשלשה אמר ליה הני שכיחי והני לא שכיחי וגר נמי פסול לדון את ישראל דאושפיזכניה דרב אדא בר אהבה מגרים הוה אתי הוה קא מינצי איוה ורב ביבי מר אמר אנא עבידנא סדרותא במילי דמתא ומר אמר אנא עבידנא סדרותא במילי דמתא <i data-commentator="Haamek Sheilah" data-order="6"></i> ואושפיזכניה דרב אדא בר אהבה מגרים הוה קא אתי א"ל רב יוסף תנינא שום תשים עליך מלך כל משימות שאתה משים לא יהו אלא מקרב אחיך א"ל רב אדא בר אהבה אפי׳ אמו מישראל א"ל אי אמו מישראל מקרב אחיך קרינן ביה: 
<b>ברם</b> צריך את למילף גר מהו לדון את חבירו גר מי אמרינן כיון דכתיב משפט אחד יהיה לכם ולגר הגר גו׳ כיון דלישראל פסול לגר נמי פסול או דילמא לגבי הדדי כישראל דמו ודיינין חד חבריה ת"ש <i data-commentator="Haamek Sheilah" data-order="7"></i> דאמר רבא גר דן את חבירו גר דבר תורה שנא׳ שום תשים עליך מלך מקרב אחיך עליך אי אתה משים דיין גר דבעינן מקרב אחיך אבל גר דן את חבירו גר ואם היתה אמו מישראל דן אפילו ישראל מאי טעמא מקרב אחיך הוא אבל לענין חליצה עד שיהא אמו ואביו מישראל שנא׳ ונקרא שמו בישראל בבית דין של ישראל ולא בבית דין של גרים: 
