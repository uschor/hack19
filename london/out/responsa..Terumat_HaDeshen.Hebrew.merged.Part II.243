<b>סימן רמג </b>שלום ושלוה אחרית ותקוה אהובי מנוער הישיש והמופלג מה"ר שלום יצ"ו הנה אהובי כאשר כתבת לי אם יש כח בבני היישוב שאין להם רק ה' או ו' לכוף זה את זה שישכרו מנין ויתפללו בעשרה תמיד מה טוב ומה נעים היה הדבר מן הטעמים שכתבת. אמנם בתשובת מור"ם במרדכי פ"ק דב"ב ובהגה"ה במיימון משמע דלא כייפינן רק בימי הנוראים וכגון שאין להם חסרים רק ב' או ג' וכן דומה לי שאין המנהג בשאר השנה לכוף אא"כ יש מנין להם מיושב בעיר כופין לשכור שליח צבור או כגון ג' או ד' עשירים ויש להם תמיד משרתים ומלמדים למלאות המנין בכה"ג כופין ולא בעיר שיש בה רק ד' או ה' בני ברית וכן משמע במיימון בהלכות תפלה. נאם הקטן והצעיר שבישראל: 
