<b>ד' כוסות על מה תקנום. </b><b>וארבעה</b> כוסות הללו תקנו חכמים כנגד ארבעה לשונות גאולה בגלות מצרים. והוצאתי אתכם. והצלתי אתכם. וגאלתי אתכם. ולקחתי אתכם: בפרשת וארא: ובין כוס ראשון לשני אם רצה לשתות ישתה. דחמרא מיגרר גריר. ואכיל מצה לתיאבון. אבל בין שלישי לרביעי לא ישתה. פן ישתכר ולא יגמור את ההלל. ואין לומר והלא משתכר הוא ועומד מחמת היין שבתוך הסעודה. שכן שנו רבותינו בתלמוד ירושלמי שבארץ ישר'. יין שבתוך המזון אינו משכר. שלאחר המזון משכר. והלל המצרי יאמר על כוס רביעי. עד ואמת י"י לעולם הללויה. ועונה הגדול שבקוראים וקורא הודו. וכל המקראות שלאחריו ושאר הקוראים עונין על כל מקרא ומקרא הודו. וחוזרין וקוראין כולם כאחד. מן המצר קראתי יה. עד זה השער לי"י צדיקים יבואו. וממקרא זה ואילך. כופלין כל המקראות לפי שכל מקרא ומקרא חשוב בפני עצמו כפרשה. מפני שאמרום דוד וישי. ואחיו. ושמואל. בשעה שמשחו את דוד על ישראל למלך. דוד אמ' מקרא אחד ישי השני. אחיו השלישי. ושמואל הרביעי. וסימנך דיא"ש. חזרו וקראו אדי"ש בשדך . ומקרא תשיעי ושנים עשר אמרו כולן. וכשמגיעין לאנא. קורא הגדול לבדו שני מקראות הללו וכופלן והן עונין אחריו על כל קריאה וקריאה. ומשם והלאה קורין כולן כאחד עד מלך מהולל בתשבחות. ויש שכופלין כל מקרא ומקרא עד יהללוך. והדין עמהם: ומברך בורא פרי הגפן ושותה כוס רביעי. ואם יש חולה שצריך לשתות חוזר ומוזג כוס חמישי. ואומ' עליו הלל הגדול. הודו לאלהי האלהים. עד על נהרות בבל. עשרים וששה כל"ח. ושוב אומ' ברכת השיר שהיא תיקון אנשי כנסת הגדולה. נשמת כל חי. וישתבח עד מלך חי עולמים: