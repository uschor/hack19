עט. מצות לא תעשה שלא לבייש את חבירו. שנאמר ויקרא יט, יז: "ולא תשא עליו חטא". וכל שכן ברבים, ועון גדול הוא, ואמרו חז"ל בבא מציעא נט ע"א: "המלבין פני חבירו ברבים, אין לו חלק לעולם הבא". לפיכך יזהר שלא לבייש קטן וגדול, ולא יקראהו בשם שהוא בוש ממנו. ודוקא בדבר שבין אדם לחבירו, אבל במילי דשמיא, אם לא חזר בו כשהוכיחו בסתר, מכלימין אותו ברבים, ומפרסמין חטאו ברבים עד שיחזור למוטב. ונוהג בכל מקום ובכל זמן, בזכרים ובנקבות: