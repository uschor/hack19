<b>שאילתא </b>אילו מאן דזבין ארעא לחבריה בכספא קני לה דכתיב שדות בכסף יקנו וכתוב בספר אימא עד דאיכא כסף ושטר אי כתיב בכסף ובשטר כדקא אמרת השתא דכתיב בכסף יקנו בכסף הוא דקני וספר ראיה בעלמא הוא <i data-commentator="Haamek Sheilah" data-order="1"></i> ועצה טובה הוא דקא מסיב להו כדכתיב ונתתם בכלי חרש למען יעמדו ימים רבים ותנן נכסים שיש להם אחריות נקנין בכסף ובשטר ובחזקה אמר רב לא שנו אלא במקום שאין כותבין את השטר אבל במקום שכותבין לא קניא עד שיכתוב את השטר ואי פריש פריש כי הא דרב אידי בר אבין כי הוה זבין ארעא אמר להו אי בעינא בכספא איקני אי בעינא בשטרא איקני אי בעינא בכספא איקני דאי בעיתו למיהדר לא הדריתו ואי בעינא בשטרא איקני דאי בעינא למיהדר הדרנא בשטרא אמר שמואל לא שנו אלא בשטר מתנה אבל במכר לא קנה <i data-commentator="Haamek Sheilah" data-order="2"></i> עד שיתן הדמים <i data-commentator="Haamek Sheilah" data-order="3"></i> ואי מוכר שדהו מפני רעתה הוא בשטרא נמי קני אף על גב דלא יהיב דמים דמותיב רב המנונא בשטר כיצד כתב על הנייר או על החרס אף על גב שאינו שוה פרוטה שדי מכורה לך שדי נתונה לך הרי זו מכורה ונתונה הוא מותיב לה והוא מפרק לה במוכר שדהו מפני רעתה וכי כתבינן שדי מכורה לך לישנא דמוכר דכתיב ומכר מאחוזתו ושטרא מיהת מנלן דקני אי משום וכתוב בספר הא אמרת ראיה בעלמא הוא אלא מהכא ואקח את ספר המקנה בחזקה מנלן אמר חזקיה אמר קרא ושבו בעריכם אשר תפשתם במה תפשתם בישיבה דבי רבי ישמעאל תנא וירשתם אותה וישבתם בה במה ירשתם בישיבה והיכי דמי חזקה כדתנן נעל גדר פרץ כל שהוא בפניו הרי זו חזקה בפניו אין שלא בפניו לא אלא בפניו לא צריך למימר ליה לך חזק וקנה שלא בפניו צריך למימר ליה לך חזק וקנה אמר רבי יהושע בן לוי המוכר בית לחבירו כיון שמסר לו מפתח קנאו והוינן בה <i data-commentator="Haamek Sheilah" data-order="4"></i> היכי דמי אי בכספא ליקני בכספא אי בחזקה ליקני בחזקה לעולם בחזקה וצריך לומר לו לך חזק וקנה וכיון שמסר לו מפתח לא צריך למימר ליה לך חזק וקנה <i data-commentator="Haamek Sheilah" data-order="5"></i> וחזקה נמי כי קני במתנה אבל במכר עד שיתן דמים <i data-commentator="Haamek Sheilah" data-order="6"></i> ודוכתא דרגילין לאחזוקי לא קני אף על גב דיהב כספא וכתב שטרא עד דמחזיק: 
<b>ברם </b>צריך לומר אילו היכא דזבן ארעתא טובא ויהב בספא וכתב שטרא ואחזיק בחדא מיניהו מי קני כולהו ארעתא אי לא מי אמרינן חדא חדא באנפי נפשה קיימא בהא אחזיק בהא לא אחזיק או דילמא סדנא דארעא חדא היא וכמאן דאחזיק בכולהו דמי ת"ש דאמר שמואל מכר לו עשר שדות בעשר מדינות כיון שהחזיק באחד מהן קנה כולן ותניא כוותיה דשמואל יפה כח חזקה מכח שניהם שאם מכר לו עשר שדות בעשר מדינות כיון שהחזיק באחת מהן קנה כולן במה דברים אמורים שנתן לו דמי כולן אבל לא נתן לו דמי כולן לא קנה אלא כנגד מעותיו אי נמי מאן דזבין ארעא לחבריה <i data-commentator="Haamek Sheilah" data-order="7"></i> צריך למימצר ליה מצראתא דכתיב ויקם שדה עפרון אשר במכפלה וגומ' מאי סביב אמר רב משרשיא מיכן למצרים מן התורה והיכא דמיצר ראובן מזרח ומערב ומיצר שמעון צפון ודרום צריך למכתב ליה מצר ראובן תרתין רוחין ומצר שמעון תרתין רוחין: 
<b>ברם </b>צריך לומר מצר לו מצר ראשון ומצר שני ומצר שלישי ולא מצר לו מצר רביעי כי האי גונא מי קנייא מי אמרינן מדלא מצר ליה מצר רביעי שיורי שייריה או דילמא כיון דמצר ליה האי גיסא והאי גיסא איצטרוכי הוא דלא איצטריכא ליה ואם תימצי לומר שיורי שייריה מי שייר בגופה דארעא אלא ת"ש <i data-commentator="Haamek Sheilah" data-order="8"></i> דאמר רבא הילכתא קנה הכל חוץ ממיצר רביעי והני מילי הוא דלא מובלע האי מיצר רביעי בהאי גיסא ובהאי גיסא אבל מובלע קני וכי מובלע נמי הוא דליכא עליה ריכבא דדיקלי ולא הוי תשעת קבין אבל איכא עליה ריכבא דדיקלי אי נמי הוי תשעת קבין לא קני איכא דאמרי אמר רבא הילכתא קנה הכל ואפילו מצר רביעי והוא דמובלע במיצרני דהאי גיסא והאי גיסא אבל לא מובלע לא קני וכי לא מובלע נמי הוא דאיכא עליה ריכבא דדיקלא אי נמי הויא תשעת קבין מכלל דהיכא דמובלע אף על גב דאיכא עליה ריכבא דדיקלא אי נמי הויא תשעת קבין קני שמעת מינה דבשדה לא שייר ולא כלום ושמעת מינה דכי מובלע וליכא עליה ריכבא דדיקלא ולא הוי תשעת קבין קני מצר רביעי נמי ודאי מובלע ואיכא עליה ריכבא דדיקלא אי נמי הוי תשעת קבין אי נמי לא מובלע וליכא עליה ריכבא דדיקלא ולא הוי תשעת קבין הואיל ואתמר הכי ואיתמר הכי שודא דדייני: 
