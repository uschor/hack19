תקטז. חתיכת חלה  עם חתיכות הרבה של בשר אם החלב דבוק עם החתיכה אחת פעמים שאותה חתיכה שהחלב דבוק בה מותרת ואותה שמונחת אצלה אסורה כגון שבאותה חתיכה שהוא דבוק בה יש בה ס' ובאותה שמונחת אצלה אין בה ס' אז מותרת אותה שהוא דבוק בה ומ"מ צריך לקלוף אותה לצד החלב ואותה שהיתה מונחת אצל החתיכה שהחלב דבוק בה אם היתה מונחת לצד החלב אסורה אבל אם היתה מונחת לצד הבשר אפי' אין בה ס' מותרת כי חלב אינו מפעפע מחתיכה לחתיכה בלא רוטב ואם החלב לא היה דבוק לשום חתיכה אותה חתיכה שמונחת אצל החלב אסורה אם אין ס' לבטלו אבל כל שאר החתיכות מותרות והטעם שהחלב אינו מפעפע בלא רוטב אבל אם נגע חתיכה אחת או ב' בחלב אפי' הכיר אותם  בחלב ולבסוף נתערבו יחד שאינו מכיר אותם אם יש לשם מן הכשירות יותר שלא נגעו בחלב כולן מותרות כי חד בתרי בטל בדבר יבש אפי' ראוי להתכבד כיון דלא אסירי אלא מחמת בליעה.