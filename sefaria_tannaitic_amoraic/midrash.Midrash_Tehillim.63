מזמור לדוד בהיותו במדבר יהודה. זה שאמר הכתוב  בצר פקדוך צקון לחש מוסרך למו. אימתי ישראל מבקשים להקב"ה בזמן שהם בצרה. שנאמר  בצר לי אקרא ה'. כשנכנסין בצרה מבקשין להקב"ה. שנאמר  מזמור לדוד בברחו מפני אבשלום בנו. ואומר  בבוא הזיפים. ואומר  בבוא דואג. ואומר  בברחו מפני שאול. ואף כאן בהיותו במדבר יהודה. וכן הוא אומר  מן המצר קראתי יה.  ואומר  טוב לי כי עניתי. לכך נאמר במדבר יהודה:
 אלקים אלי אתה אשחרך. זה שאמר הכתוב  אני אוהבי אהב ומשחרי ימצאונני. אמרה תורה אני אוהבי אהב שכל מי שהוא אוהבני אני אוהב אותו. דוד על ידי שאהב אותי אהבתיו ועל ידי ששחרני אני שחרתיו ונמצאתי לו. הוי אלקים אלי אתה אשחרך:
 צמאה לך נפשי כמה לך בשרי בארץ ציה. זו אדום. נחש יש לו חבר. שרף יש לו חבר. צמאון אשר אין מים אין לו חבר. כך לרשעה הזו אין לה חבר. לכך בארץ ציה ועיף. נפשנו עיפה לדברי תורה ואין מניחין אותנו. שנאמר  העניים והאביונים מבקשים מים ואין לשונם בצמא נשתה אני ה' אענם אלקי ישראל לא אעזבם: