ולקחתם אגדת אזוב, הדא הוא דכתיב : כל פעל ה' למענהו, אתה מוצא שכל מה שברא הקדוש ברוך הוא בששת ימי בראשית לא ברא אלא לכבודו ולעשות בהן רצונו. ביום הראשון ברא שמים וארץ אף הם לכבודו בראם, שנאמר : כה אמר ה' השמים כסאי, ואומר : השמים מספרים כבוד אל. וכן האור שברא לכבודו הוא, דכתיב : עטה אור כשלמה. מה נברא ביום שני, רקיע, לכבודו בראו שיעמדו שם המלאכים ויהיו מקלסין אותו, שנאמר : הללוהו ברקיע עזו. מה ברא ביום שלישי, דשאים ואילנות, ומצינו שהדשאין מקלסין להקדוש ברוך הוא, שנאמר : יתרועעו אף ישירו, ומנין אף האילנות, שנאמר : אז ירננו עצי היער מלפני ה'. אתה מוצא שצוה הקדוש ברוך הוא מן האילנות לעשות מהן מצוות. בפרה אדמה צוה להשליך בשרפתה עץ ארז ואזוב, והזאת מי נדה צוה לעשות באזוב, וטהרת המצרע צוה לעשות בעץ ארז ואזוב. וכן במצרים צוה להגיע הדם אל המשקוף ואל שתי המזוזות באזוב, שנאמר: ולקחתם אגדת אזוב. וכן ברא המים ביום שלישי, שכנסן מעל הארץ, ומשם קלוסו עולה, שנאמר : מקלות מים רבים אדירים משברי ים. מה נברא ביום רביעי מאורות, לכבודו בראם, שנאמר : הללוהו שמש וירח. ביום חמישי ברא עופות לכבודו להקריב מהן קרבן, שנאמר : אם מן העוף עלה קרבנו. מה נברא ביום ששי בהמות, לכבודו, וצוה להקריב מהם קרבן, שנאמר : אדם כי יקריב מכם קרבן לה' מן הבהמה מן הבקר, וברא בו אדם לכבודו, שנאמר : הללו את ה' מן הארץ תנינים וגו', הוי: כל פעל ה' למענהו.
דבר אחר, ולקחתם אגדת אזוב, הדא הוא דכתיב : כתפוח בעצי היער, למה נמשל הקדוש ברוך הוא לתפוח, לומר לך מה תפוח זה נראה לעין בלא כלום ויש בו טעם וריח, כך הקדוש ברוך הוא : חכו ממתקים וכלו מחמדים, ונראה לעובדי כוכבים ולא רצו לקבל התורה והיתה התורה בעיניהם כדבר שאין בו ממש. ויש בו טעם וריח, טעם מנין, שנאמר : טעמו וראו כי טוב ה'. ויש בו מאכל, דכתיב : טוב פריי מחרוץ ומפז. ויש בה ריח, שנאמר : וריח שלמתיך כריח לבנון. אמרו ישראל אנו יודעין כחה של תורה, לפיכך אין אנו זזין מן הקדוש ברוך הוא ותורתו, שנאמר : בצלו חמדתי וישבתי ופריו מתוק לחכי. וכן יש דברים שהן נראין שפלים, וצוה הקדוש ברוך הוא לעשות מהן כמה מצוות, האזוב נראה לאדם שאינו כלום, וכחו גדול לפני האלהים שמשל אותו לארז בכמה מקומות, בטהרת מצרע, בשרפת הפרה, ובמצרים צוה לעשות מצוה באזוב, שנאמר: ולקחתם אגדת אזוב. וכן בשלמה אומר : וידבר על העצים מן הארז אשר בלבנון ועד האזוב אשר יצא בקיר, ללמדך שהקטן וגדול שוין לפני הקדוש ברוך הוא, ובדברים קטנים הוא עושה נסים, ועל ידי אזוב שהוא שפל שבאילנות גאל את ישראל, הוי: כתפוח בעצי היער.
דבר אחר, ולקחתם אגדת אזוב, כלומר אני עושה אתכם אגדה לעצמי, אף על פי שאתם שפלים כאזוב, שנאמר : והייתם לי סגלה מכל העמים. וטבלתם בדם אשר בסף, מה ראה הקדוש ברוך הוא להגן עליהם בדם, כדי לזכר להם דם מילת אברהם. ובשני דמים נצולו ישראל ממצרים בדם פסח ובדם מילה, שנאמר : ואמר לך בדמיך חיי ואמר לך בדמיך חיי, בדם פסח ובדם מילה. והגעתם אל המשקוף, בזכות אברהם. ואל שתי המזוזת, בזכות יצחק ויעקב, ובזכותם ראה את הדם, ולא יתן המשחית.
ועבר ה' לנגף את מצרים, הדא הוא דכתיב : ומה אעשה כי יקום אל וכי יפקד מה אשיבנו, מי אמר הפסוק הזה, שר העולם אמרו, אף על פי שאמרו איוב על עצמו, וכן כל באי עולם עתידין לומר כך. אנו מוצאין בדור המבול בישיבה דן אותם האלהים, שנאמר : ה' למבול ישב, מה כתיב בהם : וימח את כל היקום, אבל מצרים בעברה דן אותם, שנאמר: ועבר ה' לנגף את מצרים, וכתיב : ועברתי בארץ מצרים, אבל לעתיד לבוא הוא עומד ודן את עולמו בעמידה, שנאמר : ועמדו רגליו ביום ההוא, וכתיב : לכן חכו לי נאם ה' ליום קומי לעד, אומרים באי עולם אם בישיבה דן דור המבול ומחה אותן, ובעברה דן את המצרים והרג את בכוריהן, לכשיעמד לעתיד לבוא ודן עולמו מי יוכל לעמד, לכך כתיב : ומה אעשה כי יקום אל. מפני מה עתיד לקום, מפני צעקת עניים, שנאמר : משד עניים מאנקת אביונים עתה אקום יאמר ה'.
ועבר ה' לנגף את מצרים, יש אומרים על ידי מלאך ויש אומרים הקדוש ברוך הוא בעצמו, ומהו שאמר: לנגף, מלמד שאף המעברות שהיו ראויות לילד הפילו ומתו האמהות, והמשחית יצא וחבל כל מה שמצא, ואין לנגף אלא עברות, שנאמר : ונגפו אשה הרה, והקדוש ברוך הוא מחבל בכוריהם של מצרים וישראל עושין כל מה שאמר להם הקדוש ברוך הוא, שנאמר: וילכו ויעשו. למה היה הקדוש ברוך הוא וישראל דומין, למלך שבא עם בניו בים וספינות של פירטון מקיפות אותו, אמר להם הא לכם מוכנות מורניות שלי שאני עובר על גלי הים ונלחם עמהן. כך היה הקדוש ברוך הוא עם בניו במצרים ומחנות מצרים מחשבים עליהם כל הלילה, אמר להם הקדוש ברוך הוא אי רשעים על בני אתם מחשבים, מורניות שלי מוכנות הן, שנאמר : ויושיעם למען שמו. הן עסוקים בצלי והיה הורג הקדוש ברוך הוא בכוריהן של מצרים, והן היו מזין על פתחיהן ושמו הגדול היה עומד על פתחיהם. והם עוסקים בהלל ובהלכות הפסח והאלהים מפריש שיכפר דם טמאים על דם טהורים, שנאמר : פודה ה' נפש עבדיו. הן היו עסוקין במצות שהיו טוחנין ולשין, והקדוש ברוך הוא עוקר נטיעתן של מצרים, שנאמר : קומה ה' באפך.