עשרה דברים נבראו בערב שבת בין השמשות  ואלו הן: פי הארץ פי הבאר פי האתון הקשת והמן והמטה והשמיר והכתב והמכתב והלוחות. ויש אומרים אף מזיקין וקבורתו של משה ואילו של יצחק ויש אומרים אף הצבת.
בשבע שעות ביום בערב שבת נכנס אדה"ר בגן עדן והיו מלאכי השרת מקלסין אותו ומכניסין אותו לג"ע ובין השמשות בע"ש גורש ויצא והיו מלאכי השרת קוראין עליו ואומרים : "ואדם ביקר בל ילין נמשל כבהמות נדמו כבהמה", נדמו אין כתיב כאן אלא כבהמות נדמו שניהם.
בא יום השבת ונעשה סניגור לאדה"ר, אמר לפניו רבון העולמים בששת ימי בראשית לא נהרג הרג בעולם ובי אתה מתחיל זו היא קדושתי וזו היא ברכתי, שנאמר : "ויברך אלהים את יום השביעי ויקדש אותו", ובזכות יום השבת ניצל אדם מדינה של גיהנם וראה אדם כחה של שבת, אמר לא לחנם ברך הקב"ה את השבת וקדש אותו, התחיל משורר ומזמר ליום השבת, שנאמר : "מזמור שיר ליום השבת". רבי ישמעאל אומר: המזמור הזה אדה"ר אמרו ונשכח בכל הדורות עד שבא משה וחידשו, שנאמר מזמור שיר ליום השבת ליום שכלו שבת ומנוחה לחיי העולם הבא.
"טוב להדות לה'" : אדה"ר אמר בי ילמדו כל הדורות שכל מי שיודה פשעיו ועוזב ניצול מדינה של גיהנם, שנאמר טוב להודות לה':
"להגיד בבקר חסדך" : לכל באי העולם רבא שהוא דומה לבקר : "ואמונתך בלילות" לכל באי העולם הזה שהוא דומה ללילה יגידו ויאמרו אמונתו וחסדו של הקב"ה שעשה עמי והצילני מדינה של גיהנם.
"ע‍לי עשור ועלי נבל" : כל עדות נאמנות לישראל בעשרה הכנור שהיה מנגן בו דוד בעשרה נימן עדות ברית מילה בעשרה עדות המת בעשרה עדות ברכת השם בעשרה עדות חליצה בי' עדות ברכת נשואין בעשרה, שנאמר : "ויקח בעז עשרה אנשים".
אמר הקב"ה: אני רוצה מישראל הגיון פיהם מנבל וכנור, שנאמר : "עלי הגיון בכנור".
"כי שמחתני ה' בפעלך" : אמר אדם שמחני הקב"ה והכניסני בג"ע והראני ד' מלכיות מושלין ואובדין והראני דוד בן ישי מושל לעתיד לבא ולקחתי משנותי שבעים שנה והוספתי על ימיו, שנאמר : "ימים על ימי מלך תוסיף שנותיו כמו דר ודר", ונתתי לאל רנן ושבח וזמר ממעשיו, שנאמר : "במעשי ידיך ארנן".
"מה גדלו מעשיך ה'" : התחיל מפאר ומהלל לשם עליון ואומר מה גדלו מעשיך ה' אבל לעומק מחשבותיך תהום רבה למאד מאוד, שנאמר : "מאד עמקו מחשבתיך"; : "איש בער לא ידע", אדם שהוא בער מישראל ולא למד בינה חכמי ישראל ילמדוהו בינה, שנאמר : "בינו בערים בעם", אבל אדם בקי בעכומ"ז הוא כסיל למה שאינו יודע דברי תורה, שנאמר : "וכסיל לא יבין את זאת".
"בפרח רשעים כמו עשב" : בזמן שאתה רואה רשעים שרבו כמו עשב לכסות את פני הארץ והציצו כל עובדי עכומ"ז שהם ומעשיהם און רע לימות המשיח והרשעים שרבו כמו עשב לא הרבן הקב"ה אלא לאבדן מן העוה"ז ומן העולם הבא. : "להשמדם עדי עד", : "ואתה מרום לעלם ה'", ראה דור שרבו רשעים כמו עשב לכסות את פני כל הארץ והציצו כל עובדי עכומ"ז שהם ומעשיהם און ולא אמר הללויה עד שראה שהן עתידין להשמד, שנאמר : "יתמו חטאים מן הארץ", ואז הקב"ה מלך מרומם בעליונים ובתחתונים, שנאמר : "ואתה מרום לעלם ה'".
"כי הנה איביך ה'" : אמרו ישראל לפני הקב"ה: רבון כל העולמים נתנו אויביך עלינו עול קשה על צוארינו אבל אנו יודעין שהן לאבדן, שנאמר : "כי הנה איביך יאבדו", וכל עכומ"ז יתפרדו כמוץ לפני רוח, שנאמר : "יתפרדו כל פעלי און".
"ותרם כראים קרני" : מה ראם קרנותיו גבוהות מכל בהמה והוא מנגח לימינו ולשמאלו, כך מנחם בן עמיאל בן יוסף קרנותיו גבוהות מכל בהמה ומנגח לד' רוחות העולם ועליו אמר משה : "בכור שורו הדר לו וקרני ראם קרניו" ועמו רבבות אפרים ואלפי מנשה, שנאמר : "והם רבבות אפרים והם אלפי מנשה", ועליו יתיצבו מלכים להרגו, שנאמר : "יתיצבו מלכי-ארץ" וישראל שבארץ בצרה גדולה אבל צרתה כזית רענן, שנאמר : "בלתי בשמן רענן".
ותבט עיני בשורי ישראל שבארץ רואין במפלתן של שונאים, שנאמר : "ותבט עיני בשורי".
"צדיק כתמר יפרח" : מה תמרה זו נאה במראיה וכל פירותיה מתוקים וטובים, כך בן דוד נאה במראהו וכבודו וכל מעשיו טובים ומתוקים לפני הקב"ה. : "כארז בלבנון ישגה", מה הארץ שבלבנון שרשיו מרובים למטה בארץ ואפילו כל רוחות שבעולם באות ונושבות בו אין מזיזין אותו ממקומו, כך בן דוד כחו ומעשיו לפני הקב"ה מרובים אפילו כל העכומ"ז באין עליו אין מזיזין אותו ממקומו, שנאמר כארז בלבנון ישגה. : "שתולים בבית ה'", עתיד הקב"ה לקבץ כל ישראל מארבע כנפות הארץ, כגון הגנן הזה שנוטע מערוגה לערוגה כך עתיד הקב"ה ליטע אותם מארץ טמאה לארץ טהורה, שנאמר שתולים בבית ה' וכעשב השדה יפרחו ויצמחו בבהמ"ק, שנאמר : "בחצרות אלהינו יפריחו".
"עוד ינובון בשיבה" : מה השיבה הזו הדר וכבוד לזקנים, כך הם הדר וכבוד, שנאמר : "דשנים ורעננים יהיו". : "להגיד כי ישר ה'", כל אלו למה להגיד להלל ולשנן כח מעשיו של הקב"ה ולהגיד שהוא צדיק וישר ואין עול, שנאמר : "צורי ולא עולתה בו".