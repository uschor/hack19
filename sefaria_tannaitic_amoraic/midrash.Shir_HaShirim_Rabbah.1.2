ישקני מנשיקות פיהו, היכן נאמרה, רבי חיננא בר פפא אמר בים נאמרה, היאך מה דאת אמר : לססתי ברכבי פרעה. רבי יודא ברבי סימון אמר בסיני נאמרה, שנאמר: שיר השירים, שיר שאמרו אותו השירים השוררים, שנאמר : קדמו שרים אחר נגנים. תני משום רבי נתן הקדוש ברוך הוא בכבוד גדלתו אמרה, שנאמר: שיר השירים אשר לשלמה, למלך שהשלום שלו. רבן גמליאל אומר מלאכי השרת אמרוהו, שיר השירים, שיר שאמרוהו שרים של מעלה. רבי יוחנן אמר בסיני נאמרה, שנאמר: ישקני מנשיקות פיהו. רבי מאיר אומר באהל מועד נאמרה, ומיתי לה מן הדא קריא : עורי צפון ובואי תימן. עורי צפון, זו העולה הנשחטת בצפון. ובואי תימן, אלו שלמים שנשחטין בדרום. הפיחי גני, זה אהל מועד. יזלו בשמיו, זה קטרת הסמים. יבא דודי לגנו, זו השכינה. ויאכל פרי מגדיו, אלו הקרבנות. רבנין אמרין בבית עולמים, ומיתין לה רבנין אף אינון מהאי קרא; עורי צפון, זו העולה הנשחטת בצפון. ובואי תימן, השלמים שנשחטים בדרום. הפיחי גני, זה בית העולמים, יזלו בשמיו, זו קטרת הסמים. יבא דודי, זו השכינה. ויאכל פרי מגדיו, אלו הקרבנות. ורבנין אמרי כלהון חרי, כלה בבית העולמים נאמרה אמר רבי אחא אפריון ודבתריה, ורבנין עבדין יתהון פתיחה : לויהי ביום כלות משה, על דעתיה דרבי חיננא בר פפא דאמר בים נאמרה, ישרי עלינו רוח הקדש ונאמר לפניו שירות הרבה. ועל דעתיה דרבן גמליאל דאמר מלאכי השרת אמרוהו, יתן לנו מנשיקות שנשק לבניו. על דעתיה דרבי מאיר דאמר באהל מועד נאמרה, יוריד לנו האש ויקבל קרבנותיו. על דעתיה דרבי יוחנן דאמר בסיני נאמרה, יוציא לנו נשיקות מתוך פיהו, הדא הוא דכתיב: ישקני מנשיקות פיהו.
דבר אחר, ישקני מנשיקות פיהו, אמר רבי יוחנן מלאך היה מוציא הדבור מלפני הקדוש ברוך הוא על כל דבור ודבור, ומחזירו על כל אחד ואחד מישראל ואומר לו מקבל אתה עליך את הדבור הזה, כך וכך דינין יש בו, כך וכך ענשין יש בו, כך וכך גזרות יש בו, וכך מצוות, וכך קלים וחמורים יש בו, כך וכך מתן שכר יש בו, והיה אומר לו ישראל, הן, וחוזר ואומר לו מקבל את אלהותו של הקדוש ברוך הוא, והוא אומר לו, הן והן, מיד היה נושקו על פיו, הדא הוא דכתיב : אתה הראת לדעת, על ידי שליח. ורבנין אמרין, הדבור עצמו היה מחזר על כל אחד ואחד מישראל ואומר לו מקבלני את עליך, כך וכך מצוות יש בי, וכך דינין יש בי, כך וכך ענשין יש בי, כך וכך גזרות יש בי, כך וכך מצוות יש בי, כך וכך קלין וחמורין יש בי, כך וכך מתן שכר יש בי, והוא אומר, הן והן, מיד הדבור נושקו על פיו לאדקולאין בן הדימה ולמדו התורה, הדא הוא דכתיב דכתיב : פן תשכח את הדברים אשר ראו עיניך, דברים שראו עיניך, איך היה הדבור מדבר עמך, דבר אחר, פן תשכח את הדברים, שני דבורים שמעו ישראל מפי הקדוש ברוך הוא, רבי יהושע בן לוי אמר טעמון דרבנין אחר כל הדברות כתיב : דבר אתה עמנו ונשמעה, מה עבד לה רבי יהושע בן לוי פליג שאין מקדם ומאחר בתורה, או אינו מדבר דבר אתה עמנו ונשמעה אלא לאחר שנים ושלשה דברות, רבי עזריה ורבי יהודה ברבי סימון בשם רבי יהושע בן לוי תפיסו שיטתיה, אמרי כתיב : תורה צוה לנו משה, כל התורה כלה שש מאות ושלש עשרה מצוות הוי, בגימטריא תורה עולה שש מאות ואחת עשרה מצוות, דבר עמנו משה, ברם אנכי ולא יהיה לך לא שמענו מפי משה אלא מפי הקדוש ברוך הוא, הוי: ישקני מנשיקות פיהו. וכיצד היה הדבור יוצא מפי הקדוש ברוך הוא, רבי שמעון בן יוחאי ורבנן, רבי שמעון בן יוחאי אומר מלמד שהיה הדבור יוצא מימינו של הקדוש ברוך הוא לשמאלן של ישראל, וחוזר ועוקף את מחנה ישראל שמונה עשר מיל על שמונה עשר מיל וחוזר ומקיף מימינן של ישראל לשמאלו של הקדוש ברוך הוא, והקדוש ברוך הוא מקבלו מימינו וחוקקו על הלוח, וקולו הולך מסוף העולם ועד סופו, לקים מה שנאמר : קול ה' חצב להבות אש. ורבנין אמרין וכי יש שמאל למעלה והלא כתיב : ימינך ה' נאדרי בכח ימינך ה', אלא הדבור היה יוצא מפי הקדוש ברוך הוא מימינו לימינן של ישראל, וחוזר ועוקף את מחנה ישראל שמונה עשר מיל על שמונה עשר מיל, וחוזר ומקיף מימינן של ישראל לימינו של הקדוש ברוך הוא, והקדוש ברוך הוא מקבלו מימינו וחוקקו על הלוח, וקולו הולך מסוף העולם ועד סופו, שנאמר: קול ה' חצב להבות אש. אמר רבי ברכיה שנה לי רבי חלבו, הדבור עצמו היה נחקק מאליו, וכשהוא נחקק הולך קולו מסוף העולם ועד סופו, שנאמר: קול ה' חצב להבות אש. אמרתי לרבי חלבו והא כתיב : כתבים באצבע אלהים, אמר לי חנוקה סברת לחנקני, אמרית ליה ומהו דין דכתיב: לחת אבן כתבים באצבע אלהים, אמר לי כתלמיד שהוא כותב ורבו מישב על ידו. רבי יהושע בן לוי ורבנין, רבי יהושע אומר שני דברות שמעו ישראל מפי הקדוש ברוך הוא, אנכי ולא יהיה לך, הדא הוא דכתיב: ישקני מנשיקות פיהו, ולא כל הנשיקות. ורבנין אמרין כל הדברות שמעו ישראל מפי הקדוש ברוך הוא. רבי יהושע דסכנין בשם רבי לוי טעמון דרבנין דכתיב: ויאמרו אל משה דבר אתה עמנו ונשמעה, מה עביד ליה רבי יהושע בן לוי פליג שאין מקדם ומאחר בתורה, או אינו מדבר דבר אתה עמנו ונשמעה אלא אחר שנים ושלשה דברות, רבי עזריה ורבי יהודה בר סימון בשם רבי יהושע בן לוי תפשי שיטתיה, אמרי כתיב : תורה צוה לנו משה, כל התורה כלה שש מאות ושלש עשרה מצוות הוי, תורה בגימטריה עולה כמנין תרי"א מצוות דבר עמנו משה, ברם אנכי ולא יהיה לך, לא דבר עמנו משה אלא מפי הקדוש ברוך הוא שמענום.
רבי יוחנן פתר קריה בישראל בשעה שעלו להר סיני, למלך שמבקש לקח לו אשה בת טובים ובת גנוסים, שלח אצלה שליח, דבר לה, אמרה איני כדאית לשפחתו אלא רצוני לשמע מפיו, כיון שחזר אותו השליח אל המלך היו פניו שוחקות ושיחותיו אינן נשמעות למלך, המלך שהיה פקח אמר זה פניו שוחקות, דומה שקבלה עליה ושיחותיו אינן נשמעות לי, דומה שאמרה רצוני לשמע מפיו. כך ישראל היא בת טובים, השליח זה משה, המלך זה הקדוש ברוך הוא, בשעה ההיא : וישב משה את דברי העם אל ה', ומה תלמוד לומר : ויגד משה את דברי העם אל ה', אלא על ידי שנאמר : הנה אנכי בא אליך בעב הענן בעבור ישמע העם בדברי עמך וגם בך יאמינו לעולם ויגד משה את דברי העם אל ה', אמר ליה כך תבעו, אמר ליה ושמעון למיינוקא מה דהוא בעי, רבי פנחס בשם רבי לוי אמר מתלא אמר דנכית ליה חיויא חבלא מדחיל ליה, כך אמר משה, אתמול על ידי שאמרתי לו : והן לא יאמינו לי, נטלתי את שלי מתחת ידיהם, עכשיו מה אני עושה להם, תני רבי שמעון בן יוחאי, כך תבעו, אמרו, רצוננו לראות כבוד מלכנו. רבי פנחס בשם רבי לוי גלוי היה לפני הקדוש ברוך הוא שעתידים ישראל להמיר כבודו באחר, שנאמר : וימירו את כבודם, שא יהו אומרים אלו הראנו את כבודו ואת גדלו, היינו מאמינים לו, ועכשו שלא הראנו כבודו ואת גדלו, אין אנו מאמינים לו, לקים מה שנאמר : ואל תבוא במשפט את עבדך.
רבי יודן בשם רבי יודא בר רבי סימון ורבי יהודה ורבי נחמיה. רבי יהודה אומר בשעה ששמעו ישראל : אנכי ה' אלהיך, נתקע תלמוד תורה בלבם, והיו למדים ולא היו משכחין, באו אצל משה ואמרו: משה רבנו, תעשה את פרוזביון שליח בינותינו, שנאמר : דבר אתה עמנו ונשמעה : ועתה למה נמות, ומה הנייה יש באבדה שלנו, חזרו להיות למדים ושוכחים, אמרו: מה משה בשר ודם עובר, אף תלמודו עובר, מיד חזרו באו להם אל משה, אמרו לו: משה רבנו לואי יגלה לנו פעם שניה, לואי ישקני מנשיקות פיהו, לואי יתקע תלמוד תורה בלבנו כמות שהיה. אמר להם: אין זו עכשיו אבל לעתיד לבוא הוא, שנאמר : ונתתי את תורתי בקרבם ועל לבם אכתבנה, רבי נחמיה אמר בשעה ששמעו ישראל : לא יהיה לך, נעקר מלבם יצר הרע, באו אצל משה אמרו לו: משה רבנו תעשה את פרוזביון שליח בינותנו, שנאמר: דבר אתה עמנו ונשמעה, ועתה למה נמות, ומה הנייה יש באבדה שלנו, מיד חזר יצר הרע למקומו, חזרו על משה ואמרו לו: משה רבנו לואי יגלה לנו פעם שני, הלואי ישקני מנשיקות פיהו. אמר להם אין זו עכשו אבל לעתיד לבוא הוא, דכתיב : והסירתי את לב האבן מבשרכם.
רבי עזריה ואמרי לה רבי אלעזר ורבי יוסי ברבי חנינא ורבנן, רבי אלעזר אומר משל למלך שהיה לו מרתף של יין, בא אחד אורח ראשון, מזג לו את הכוס ונתן לו, ובא השני ומזג לו את הכוס ונתן לו, כיון שבא בנו של מלך, נתן לו המרתף כלו. כך אדם הראשון נצטוה על שבע מצוות, הדא הוא דכתיב : ויצו ה' אלהים על האדם לאמר מכל עץ הגן אכל תאכל, ויצו, זו עבודת כוכבים, האיך מה דאת אמר : כי הואיל הלך אחרי צו. ה', זו קללת השם, שנאמר : ונקב שם ה' מות יומת. אלהים, אלו הדינים, שנאמר : עד האלהים יבא דבר שניהם. על האדם, זו שפיכות דמים, דכתיב : שפך דם האדם. לאמר, זו גלוי עריות, דכתיב : לאמר הן ישלח איש את אשתו והלכה מאתו. מכל עץ הגן, זה הגזל, דכתיב : המן העץ אשר צויתיך. נח נתוסף לו אבר מן החי, דכתיב : אך בשר בנפשו דמו. אברהם, נצטוה על המילה. יצחק, חנכה לשמונה ימים. יעקב, על גיד הנשה, שנאמר : על כן לא יאכלו בני ישראל את גיד הנשה. יהודה על היבמה, שנאמר : ויאמר יהודה לאונן בא אל אשת אחיך ויבם אתה. ישראל אכל מצוות עשה ומצוות לא תעשה. רבי יוסי ברבי חנינא ורבנין אמרין למלך שהיה מחלק אפסיניות ללגיונותיו על ידי דכסין ואיפרכין ואיסטרטלין, כיון שבא בנו נתן לו מיד ליד. רבי יצחק אומר למלך שהיה אוכל איפסטלין, כיון שבא בנו נתן לו מיד ליד. רבנן אמרי למלך שהיה אוכל חתיכות, כיון שבא בנו נתן לו מיד ליד. ויש אומרים שמנעה מפיו ונתן לו, שנאמר : כי ה' יתן חכמה מפיו דעת ותבונה. רבי אבהו ואמרי לה רבי יהודה ורבי נחמיה. רבי נחמיה אמר שני חברים שהיו עסוקים בדבר הלכה, זה אומר בית אב של הלכה וזה אומר בית אב של הלכה, אמר הקדוש ברוך הוא שוקיותהון על ידי. רבי יהודה אמר אפלו הבל היוצא מפיו, כמה דתימא : ואיוב הבל יפצה פיהו. אמר הקדוש ברוך הוא משוקיותהון עלי. ורבנן אמרין עתידין נפשיהון של אלו לנטל בנשיקה. אמר רבי עזריה מצאנו שנפשו של אהרן לא נטלה אלא בנשיקה, הדא הוא דכתיב : ויעל אהרן הכהן אל הר ההר על פי ה' וימת שם. ונפשו של משה מנין, שנאמר : וימת שם משה עבד ה' על פי ה'. מרים מנין, דכתיב : ותמת שם מרים, מה שם שנאמר להלן על פי ה', אף כאן כן, אלא שגנאי לפרשו. ושאר כל הצדיקים מנין, שנאמר: ישקני מנשיקות פיהו, אם עסקת בדברי תורה ששפתיך מנשקות, סוף שהכל מנשקין לך על פיך. דבר אחר, ישקני מנשיקות, יזינני, יטהרני, ידבקני, ישקני, יזינני, מדכתיב : נשקי קשת מימינים ומשמאלים, אמר רבי שמעון בר נחמן משלו דברי תורה כזין, מה הזין הזה מתקים לבעליו בשעת מלחמה, כך דברי תורה מתקימת עם מי שעמל בהן כל צרכן. רבי חנא בר אחא מייתי לה מהכא : רוממות אל וגו', מה החרב שהיא אוכלת משני צדדים, כך תורה נותנת חיים בעולם הזה וחיים לעולם הבא. רבי יהודה ורבי נחמיה ורבנן, רבי יהודה אומר התורה שנאמרה בפה אחת נאמרה בפיות הרבה. רבי נחמיה אמר שתי תורות נאמרו, אחד בפה ואחד בכתב. ורבנין אמרין שהן גוזרין על העליונים ועושין, על התחתונים ועושין. רבי יהושע דסיכנין בשם רבי לוי אמר טעמון דרבנן דכתיב : כי היו שרי קדש ושרי האלהים, שרי קדש אלו מלאכי השרת, : ואחלל שרי קדש. שרי האלהים, אלו ישראל, דכתיב בהון : אני אמרתי אלהים אתם, שהן גוזרין על העליונים ועושין, על התחתונים ועושין, כשהן עושין בטהרה. דבר אחר, ישקני מנשיקות פיהו, יטהרני כאדם שהוא משיק שני גבין זה אל זה והוא מדביקן, כמה דתימא : כמשק גבים שקק בו. דבר אחר, ישקני מנשיקות פיהו. ישקני, ידביקני, האיך מה דאת אמר : וקול כנפי החיות משיקות אשה אל אחותה. דבר אחר, ישקני, יוציא לי קול נשיקות מתוך פיהו.
כי טובים דדיך מיין, תמן תנינן שאל רבי ישמעאל את רבי יהושע שהיו מהלכין בדרך, מפני מה אסרו את גבינת הגוים, אמר לו מפני שמעמידין אותה בקיבת נבלה. אמר לו והלא קיבת העולה חמורה מקיבת נבלה ואמרו כהן שדעתו יפה שורפה חיה, ומה שורפה חיה, גמיע לה, ואמר רבי שמעון בן לקיש עשו אותה כשותה בכוס מזהם, לא נהנה ולא מועל. אמר לו אם כן למה לא אסרוה בהניה, והשיאו לדבר אחר, אמר לו ישמעאל אחי היאך אתה קורא כי טובים דודיך מיין או דודיך מיין. אמר לו אין הדבר כך שהרי חברו בא למד עליו כן, לריח שמניך טובים. ולמה לא גלה לו, אמר רבי יונתן מפני שבקרוב אסרוה, ורבי ישמעאל היה קטן. רבי שמעון בן חלפתא ורבי חגי בשם רבי שמואל בר נחמן, כתיב : כבשים ללבושך, כבשים כתיב, בשעה שתלמידיך קטנים, תהיה מכבש לפניהם דברי תורה, הגדילו ונעשו תלמידי חכמים, תהי מגלה להם סתרי תורה. תני רבי שמעון בן יוחאי : ואלה המשפטים אשר תשים לפניהם, מה שימה זו אינה נגלית לכל אדם, כך הן דברי תורה. רבי הונא בעי ורבי חמא בר עוקבא מקשי אם להפליגו היה מבקש היה לו להפליגו מחמשה הכרעות שבתורה, ואלו הן : שאת, : ארור, : מחר, : משקדים, : וקם. הלא אם תטיב שאת, או שאת אם לא תטיב. אמר רבי תנחומא אית לי חורי : ובני יעקב באו מן השדה כשמעם, או כשמעם באו מן השדה. אמר רבי יצחק כתיב : ואתי צוה ה', יש דברים שאמר לי ביני לבין עצמי, ויש דברים שאמר לי לומר לבני, אמר רבי אילא יש דברים שמשיקין אותן על פה, כיצד, כתוב אחד אומר : בלבי צפנתי אמרתך למען לא אחטא לך, וכתוב אחד אומר : בשפתי ספרתי כל משפטי פיך, באי זה צד יתקימו שני כתובים הללו, אלא כל זמן שהיה עירא היאירי רבו של דוד קים, בלבי צפנתי אמרתך, כיון שנסתלק בשפתי ספרתי.
דבר אחר, כי טובים דדיך מיין, דברי תורה דומין זה לזה, דודין זה לזה, קרובין זה לזה, האיך מה דאת אמר : או דדו או בן דדו. : אך מעין ובור מקוה מים שמכשירין, שנאמר : וכי יתן מים על זרע. שמעון בר אבא בשם רבי יוחנן, חביבין דברי סופרים כדברי תורה, מה טעם וחכך כיין הטוב. חבריא בשם רבי יוחנן, חביבין דברי סופרים מדברי תורה, שנאמר: כי טובים דדיך מיין. האומר אין תפלין לעבור על דברי תורה, פטור. ה' טוטפות, להוסיף על דברי סופרים, חיב. רבי אבא בר כהנא בשם רבי יהודה בן פזי שמע ליה מן הדא, אמר רבי טרפון אני הייתי בא בדרך והטיתי לקרות כדברי בית שמאי וסכנתי בעצמי מפני הליסטין. את חמי אם לא קרא היה עובר על מצות עשה בלבד, עכשו שקרא נתחיב בנפשו, הוי חביבין דברי סופרים מדברי תורה. רבי חנינא בריה דרבי אדא בשם רבי תנחום בר אחא אמר, וחמורים מדברי תורה ונבואה, כתיב : אל תטפו יטיפון, משל למלך ששלח פלמנטרין שלו למדינה, על אחד מהן כתב, אם מראה לכם חותמי וסימנטרין שלי האמינו לו, ואם לאו אל תאמינו לו. ועל אחד מהם כתב אפלו אינו מראה לכם חותמי וסימנטרין שלי, האמינו לו. כך בדברי נבואה, כתיב : כי יקום בקרבך נביא בדברי סופרים כתיב : על פי התורה אשר יורוך, אשר תורך התורה אין כתיב כאן, אלא אשר יורוך, ועל המשפט אשר תאמר, אין כתיב כאן, אלא אשר יאמרו לך. לא תסור מן הדבר אשר יגידו לך ימין ושמאל, על הימין שהוא ימין ועל השמאל שהוא שמאל, שמע להם, ואפלו שיאמרו לך על הימין שהוא שמאל ועל השמאל שהוא ימין.
דבר אחר, כי טובים דדיך מיין, נמשלו דברי תורה במים, ביין, בשמן, בדבש וחלב. במים : הוי כל צמא לכו למים, מה מים מסוף העולם ועד סופו, דכתיב : לרקע הארץ על המים, כך תורה מסוף העולם ועד סופו, שנאמר : ארכה מארץ מדה. מה מים חיים לעולם, שנאמר : מעין גנים באר מים חיים, כך תורה חיים לעולם, שנאמר : כי חיים הם למצאיהם, וכתיב : לכו שברו ואכלו. מה מים מן השמים, שנאמר : לקול תתו המון מים בשמים, כך תורה מן השמים, שנאמר : כי מן השמים דברתי עמכם. מה המים בקולי קולות, שנאמר : קול ה' על המים, כך תורה בקולי קולות, שנאמר : ויהי ביום השלישי בהית הבקר ויהי קלת וברקים. מה המים משיבין הנפש, שנאמר : ויבקע אלהים את המכתש אשר בלחי וגו', כך תורה, שנאמר : תורת ה' תמימה משיבת נפש. מה המים מטהרים את האדם מטמאה, שנאמר : וזרקתי עליכם מים טהורים וטהרתם, כך תורה מטהרת הטמא מטמאתו, שנאמר : אמרות ה' אמרות טהרות. ומה המים מטהרים הגוף, שנאמר : ורחץ את בשרו במים, כך תורה מטהרת הגוף, שנאמר : צרופה אמרתך מאד. ומה מים מכסים ערותו של ים, שנאמר : כמים לים מכסים, כך תורה מכסה ערותן של ישראל, שנאמר : ועל כל פשעים תכסה אהבה. ומה מים יורדין טפין טפין ונעשות נחלים נחלים, כך תורה אדם לומד שתי הלכות היום ושתים למחר עד שנעשה כנחל נובע. מה מים אם אין אדם צמא אינה ערבה בגופו, כך תורה אם אין אדם עיף בה, אינה ערבה בגופו. ומה המים מניחין מקום גבוה והולכים במקום נמוך, כך תורה מנחת מי שדעתו גבוהה עליו, ומדבקת במי שדעתו נמוכה עליו. ומה מים אין מתקימין בכלי כסף וזהב אלא בירוד שבכלים, כך תורה אין מתקימת אלא במי שעושה עצמו ככלי חרס. ומה מים אין אדם גדול מתביש לומר לקטן השקני מים, כך דברי תורה אין הגדול מתביש לומר לקטן למדני פרק אחד, דבר אחד, או פסוק אחד, ואפלו אות אחת. ומה מים כשאין אדם יודע לשוט בהן סוף שהוא מתבלע, כך דברי תורה, אם אין אדם יודע לשוט בהן ולהורות בהן, סוף שהוא מתבלע. אמר רבי חנינא דקיסרין, מה המים נמשכין לגנות ופרדסים ולבתי כסאות ומרחצאות, יכול אף דברי תורה כן, תלמוד לומר : כי ישרים דרכי ה'. אמר רבי חמא בר עוקבא, מה המים מגדלין את הצמחים, כך דברי תורה מגדלין את כל מי שהוא עמל בהן כל צרכן. אי מה המים מבאישים ומחמיצים בקנקן אף דברי תורה כן, תלמוד לומר יין, מה יין כל זמן שהוא מתישן בקנקן משתבח, כך דברי תורה, כל זמן שהם מתישנין בגופו של אדם הן משתבחין בגדלה. אי מה המים אינן נכרין בגוף אף דברי תורה כן, תלמוד לומר יין, מה היין נכר בגוף, כך דברי תורה נכרין בגוף ומרמזין ומראין באצבע ואומר זה הוא תלמיד חכם. אי מה המים אין משמחין את הלב יכול אף דברי תורה כן, תלמוד לומר יין, מה יין משמח את הלב, דכתיב : ויין ישמח לבב אנוש, כך דברי תורה משמחין הלב, שנאמר : פקודי ה' ישרים משמחי לב. אי מה היין פעמים שהוא רע לראש ולגוף, יכול אף דברי תורה כן, תלמוד לומר שמן, מה שמן מעדן הראש והגוף, כך דברי תורה מעדנים הראש והגוף, שנאמר : נר לרגלי דברך. אי מה השמן מר מתחלתו ומתוק בסופו, יכול אף דברי תורה כן, תלמוד לומר דבש וחלב, מה הם מתוקין אף דברי תורה מתוקין, שנאמר : ומתוקים מדבש, אי מה דבש יש בו קצרים, יכול אף דברי תורה כן, תלמוד לומר חלב, מה חלב נקי אף דברי תורה נקיים, דכתיב : לא יערכנה זהב וזכוכית. אי מה חלב תפל, יכול אף דברי תורה כן, תלמוד לומר דבש וחלב, מה דבש וחלב כשמערבים זה בזה אין מזיקין הגוף, כך דברי תורה, שנאמר : רפאות תהי לשרך, : כי חיים הם למצאיהם. דבר אחר, כי טובים דדיך, אלו האבות. מיין, אלו הנשיאים. דבר אחר, כי טובים דדיך, אלו הקרבנות. מיין, אלו הנסכים. אמר רבי חנינא אלו היה יודע משה מה הקרבנות חביבין בשעה שבאו ישראל לאותו מעשה, היה מקריב כל קרבנות שבתורה, אלא רץ לו לזכות אבות, שנאמר : זכר לאברהם ליצחק ולישראל עבדיך. דבר אחר, כי טובים דדיך אלו ישראל. מיין, אלו אמות העולם, י' עשרה, י' עשרה, נ' חמשים, שבעים אמות. ללמדך שחביבין ישראל לפני הקדוש ברוך הוא יותר מכל האמות.