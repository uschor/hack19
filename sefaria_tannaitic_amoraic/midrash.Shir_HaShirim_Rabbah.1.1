פתיחתא דחכימישיר השירים, זה שאמר הכתוב על ידי שלמה : חזית איש מהיר במלאכתו לפני מלכים יתיצב בל יתיצב לפני חשכים. חזית איש מהיר במלאכתו, זה יוסף, דכתיב ביה : ויבא הביתה לעשות מלאכתו, רבי יהודה ורבי נחמיה, רבי יהודה אומר יום נבול וזבול היה, יום טיאטרון היה. ורבי נחמיה אומר יום טיאטרון של נילוס היה, והלכו כלם לראות והוא נכנס למלאכתו לחשב חשבונותיו של רבו. רבי פנחס אומר בשם רבי שמואל בר אבא כל שהוא משמש את רבו כראוי הוא יוצא לחרות, מנין אנו למדין מיוסף, על ידי ששמש את רבו כהגן יצא לחרות, לפיכך לפני מלכים יתיצב, זה פרעה, שנאמר : וישלח פרעה ויקרא את יוסף ויריצהו מן הבור. בל יתיצב לפני חשכים, זה פוטיפר, שהחשיך הקדוש ברוך הוא את עיניו וסרסו.
דבר אחר, חזית איש מהיר וגו', זה משה רבנו במלאכת המשכן, לפיכך לפני מלכים יתיצב, זה פרעה, שנאמר : השכם בבקר והתיצב לפני פרעה. בל יתיצב לפני חשכים, זה יתרו. אמר רבי נחמיה עשית קדש חל, אלא לפני מלכים יתיצב, זה מלך מלכי המלכים הקדוש ברוך הוא, שנאמר : ויהי שם עם ה' ארבעים יום. בל יתיצב לפני חשכים, זה פרעה, שנאמר : ויהי חשך אפלה וגו'.
דבר אחר, חזית איש מהיר במלאכתו וגו', אלו הצדיקים שהם עוסקין במלאכתו של הקדוש ברוך הוא, לפיכך לפני מלכים יתיצב, שמתיצבים בתורה, שנאמר : בי מלכים ימלכו. בל יתיצב לפני חשכים, אלו הרשעים, שנאמר : והיה במחשך מעשיהם, וכתיב : יהי דרכם חשך וחלקלקת.
דבר אחר, חזית איש מהיר במלאכתו, זה רבי חנינא, אמרו פעם אחת ראה אנשי עירו מעלים עולות ושלמים, אמר כלם מעלים שלמים לירושלים ואני איני מעלה כלום, מה אעשה, מיד יצא למדברה של עירו בחורבה של עירו, ומצא שם אבן אחת, יצא וסדקה וסתתה וכרכמה, אמר הרי עלי להעלותה לירושלים, בקש לשכר לו פועלים, אמר להם מעלים לי אתם את האבן הזאת לירושלים, אמרו לו, תן לנו שכרנו מאה זהובים ואנו מעלים לך את אבנך לירושלים. אמר להם, וכי מנין לי מאה זהובים או חמשים לתת לכם, ולא מצא לשעה, מיד הלכו להם. מיד זמן לו הקדוש ברוך הוא חמשה מלאכים בדמות בני אדם, אמרו לו רבי תן לנו חמשה סלעים ואנו מעלים אבנך לירושלים, ובלבד שתתן ידך עמנו, ונתן ידו עמהם ונמצאו עומדין בירושלים, בקש לתן להם שכרם ולא מצאן. בא המעשה ללשכת הגזית, אמרו לו דומה רבנו שמלאכי השרת העלו לך את האבן לירושלים, מיד נתן לחכמים אותו השכר שהשכיר עם המלאכים.
דבר אחר, חזית איש מהיר במלאכתו, זה שלמה בן דוד. לפני מלכים יתיצב, שהיה זריז בבנין בית המקדש, הדא הוא דכתיב : ויבנהו שבע שנים, וכתוב אחד אומר : ואת ביתו בנה שלמה שלש עשרה שנה, נמצא מיפה ומרבה בנין בית שלמה מבנין בית המקדש, אלא כך אמרו, בבנין ביתו נתעצל, בבנין בית המקדש היה זריז ולא נתעצל. הונא בשם רב יוסף, הכל מסיעין את המלך, כל שכן הכל מסיעים בשביל כבוד מלך מלכי המלכים הקדוש ברוך הוא, ואפלו רוחות, ואפלו שדים, ואפלו מלאכי השרת. יצחק בריה דרב יהודה בר יחזקאל אמר, כתיב : בנה בניתי בית זבל לך, בנין בנה בניתי. רבי ברכיה אמר, הבית אשר היו בונים, אין כתיב כאן, אלא : והבית בהבנתו, מאליו היה נבנה, שנאמר : אבן שלמה מסע נבנה. בנוי אין כתיב כאן, אלא נבנה, מלמד שהיתה האבן נושאת את עצמה ונתנה על גבי הדימוס. אמר רב אל תתמה על זה, מה כתיב להלן : והיתית אבן חדה ושמת על פם גבא, וכי אבנים יש בבבל, אלא מארץ ישראל פרחה לה לשעה ובאת וישבה לה על פי הבור. רב הונא בשם רב יוסף אמר מלאך ירד בדמות ארי של אבן וישב על פי הבור, הדא הוא דכתיב : אלהי שלח מלאכה וסגר פם אריותא, ואל תתמה אם בכבוד אותו צדיק כתיב: והיתית אבן חדה, בכבודו של הקדוש ברוך הוא על אחת כמה וכמה. לפני מלכים יתיצב, לפני מלכי תורה יתיצב. בל יתיצב לפני חשכים, אלו חבורה של רשעים. אמר רבי יהושע בן לוי בשעה שנמנו וגמרו שלשה מלכים וארבעה הדיוטות אין להם חלק לעולם הבא, בקשו לצרף שלמה עמהם, יצתה בת קול ואמרה : אל תגעו במשיחי. אמר רבי יהודה בר סימון ולא עוד אלא שנתיחס ראש לשלשלת יוחסין, שנאמר : ורחבעם בן שלמה. אמר רבי יודן בר סימון ולא עוד אלא ששרתה עליו רוח הקדש ואמר שלשה ספרים הללו: משלי; שיר השירים; וקהלת.
הדא הוא דכתיב : תחת אבתיך יהיו בניך, את מוצא צדיק מוליד צדיק, רשע מוליד רשע, צדיק מוליד רשע, רשע מוליד צדיק, וכלהון יש להם מקרא, ויש להם משל, ויש להם מליצה. צדיק מוליד צדיק, יש לו מקרא, ויש לו משל, מקרא דכתיב: תחת אבתיך יהיו בניך. משל, סרכא דאקים תאניתא. רשע מוליד רשע, יש לו מקרא, ויש לו משל, ויש לו מליצה, מקרא דכתיב : והנה קמתם תחת אבתיכם תרבות אנשים חטאים, משל : כאשר יאמר משל הקדמני מרשעים יצא רשע. מליצה מנין, מה ילדת חפושיתא קרוצי בישי מנה. צדיק מוליד רשע, יש לו מקרא : תחת חטה יצא חוח, משל, מולידין דלית כותהון, מרבין דלא דמין להון. רשע מוליד צדיק, יש לו מקרא : תחת הנעצוץ יעלה ברוש, משל, מן סניא נפק ורדא, אבל שלמה מלך בן מלך, חכם בן חכם, צדיק בן צדיק, אווגיטוס בן אווגיטוס, את מוצא כל מה שכתוב בזה כתוב בזה, דוד מלך ארבעים שנה, וזה מלך ארבעים שנה. דוד מלך על ישראל ויהודה, ובנו מלך על ישראל ויהודה. אביו בנה את היסודות, והוא בנה את העליונות. אביו מלך מסוף העולם ועד סופו, וזה מלך מסוף העולם ועד סופו. דוד כתב ספרים, ושלמה כתב ספרים. דוד אמר שירים, ושלמה אמר שירים. דוד אמר הבלים, ושלמה אמר הבלים. דוד אמר דברים, ושלמה אמר דברים. דוד אמר משלים, ושלמה אמר משלים. דוד קלס באז, ושלמה קלס באז. דוד בנה מזבח, ושלמה בנה מזבח. דוד הקריב קרבן, ושלמה הקריב קרבן. דוד העלה את הארון, ושלמה העלה את הארון. דוד מלך ארבעים שנה, שנאמר : והימים אשר מלך דוד על ישראל ארבעים שנה, ושלמה מלך ארבעים שנה, שנאמר : וימלך שלמה בירושלים על כל ישראל ארבעים שנה. דוד מלך על ישראל ויהודה, שנאמר : ויבחר ה' אלהי ישראל בי מכל בית אבי וגו', ושלמה מלך על ישראל ויהודה, שנאמר : יהודה וישראל רבים וגו'. דוד בנה את היסודות, שנאמר : ויקם דויד המלך על רגליו וגו', ושלמה בנה את העליונות, שנאמר : בנה בניתי בית זבל לך. דוד אמר דברים, שנאמר : ואלה דברי דוד האחרנים וגו', ושלמה אמר דברים, שנאמר : דברי קהלת בן דוד מלך בירושלים. דוד אמר הבלים, שנאמר : אך כל הבל כל אדם נצב סלה, ושלמה אמר הבלים, שנאמר : הבל הבלים אמר קהלת הבל הבלים הכל הבל. דוד אמר משלים, שנאמר : כאשר יאמר משל הקדמני מרשעים יצא רשע וגו', ושלמה אמר משלים, שנאמר : משלי שלמה בן דוד מלך ישראל. דוד כתב ספרים, דתהלים נכתב על שמו, ושלמה כתב ספרים, משלי, קהלת, שיר השירים. דוד קלס באז, שנאמר : אז ימלא שחוק פינו ולשוננו רנה אז יאמרו בגוים וגו', ושלמה קלס באז, שנאמר : אז אמר שלמה ה' אמר וגו'. דוד העלה את הארון, שנאמר : ויהי דויד וזקני ישראל וגו', ושלמה העלה את הארון, שנאמר : אז יקהל שלמה את זקני ישראל וגו'. דוד אמר שירים, שנאמר : וידבר דוד לה' את דברי השירה הזאת וגו', ושלמה אמר שירים, שנאמר: שיר השירים אשר לשלמה. רבי סימון בשם רבי יונתן דבית גוברין בשם רבי יהושע בן לוי אמר, הואיל ואת מקישו, מקישו מכל צד, מה אביו נמחל לו על כל עונותיו, שנאמר : גם ה' העביר חטאתך לא תמות, אף זה כיוצא בו, ולא עוד אלא ששרתה עליו רוח הקדש ואמר שלשה ספרים: משלי, וקהלת, ושיר השירים.
דבר אחר, שיר השירים, זהו שאמר הכתוב : לב חכם ישכיל פיהו, לבו של חכם מלא חכמה, מי ישכיל עליו ומי מחכים עליו, פיהו, פומיה מחכים עלוי, פומיה מורה עלוי. : ועל שפתיו יסיף לקח, מתוך שהוא מוציא דברי תורה מלבו מוסיף על לקחה של תורה, משלו משל למה הדבר דומה, לחבית שהיא מלאה אבנים טובות ומרגליות ומקפת צמיד פתיל והיא נתונה בזוית אחת ואין אדם יודע מה בתוכה, בא אחד ופנה אותה וידעו הכל מה בתוכה. כך לבו של שלמה היה מלא חכמה ולא היה יודע אדם מה בתוכה, כיון ששרתה עליו רוח הקדש ואמר שלשה ספרים, ידעו הכל חכמתו. ועל שפתיו יסיף לקח, לקח שהוסיף על דברי תורה, עילהו, שנאמר : ונתתי את לבי לדרוש ולתור בחכמה, מהו ולתור, להעשות תיר בחכמה, הדא הוא דכתיב : ויתרו את ארץ כנען, מאן דקרא טבוואות ניזיל לגביה, מאן דתני טבוואות ניזיל לגביה, שנאמר: לתור בחכמה. דבר אחר, לדרוש ולתור, לתור ולהותיר, הדין פייטנא כד עביד אלפא ביתא זמנין מיחסל לה וזמנין דלית מיחסל לה, ברם שלמה עבד אלפי ביתא וחמשא אתין יתרין עליו, דכתיב : ויהי שירו חמשה ואלף, ויהי שירו של אלף חמשה. ולא על דברי תורה בלבד היה תייר שלמה, אלא : על כל אשר נעשה תחת השמש, כגון היאך ממתיקין את החרדל, היאך ממתיקין את התורמסין. אמר לו הקדוש ברוך הוא אחר דברי תורה איללת, חייך שאין אני מקפח שכרך, הריני משרה עליך רוח הקדש, מיד שרתה עליו רוח הקדש ואמר שלשה ספרים הללו: משלי, קהלת, ושיר השירים.
דבר אחר, שיר השירים, זהו שאמר הכתוב : ויתר שהיה קהלת חכם, אלו אדם אחר אמרן היית צריך לכוף אזניך ולשמע הדברים האלה, ויותר שאמרן שלמה. ואלו מדעתו אמרן, היית צריך לכוף אזניך ולשמעם, ויותר שאמרן ברוח הקדש, ויתר שהיה קהלת חכם עוד למד דעת את העם ואזן וחקר תקן משלים הרבה, ואזן דברי תורה, וחקר דברי תורה, עשה אזנים לתורה. ואת מוצא שעד שלא עמד שלמה לא היתה דוגמא. רב נחמן [אמר תרתין], רב נחמן אמר לפלטין גדולה שהיו בה פתחים הרבה, וכל שהיה נכנס בתוכה היה טועה מדרך הפתח, בא פקח אחד ונטל הפקעת ותלאה דרך הפתח, היו הכל נכנסים ויוצאין דרך הפקעת. כך עד שלא עמד שלמה לא היה אדם יכול להשכיל דברי תורה, וכיון שעמד שלמה התחילו הכל סוברין תורה. רב נחמן [אמר לישנא חורי], לחורשא של קנים ולא היה אדם יכול להכנס בה, ובא פקח אחד ונטל את המגל וכסח, התחילו הכל נכנסין דרך הכסוח ויוצאין, כך שלמה. אמר רבי יוסי לקפה גדולה מלאה פרות ולא היה לה אזן, ולא היתה יכולה להטלטל, ובא פקח אחד ועשה לה אזנים והתחילה להטלטל על ידי אזנים. כך עד שלא עמד שלמה לא היה אדם יכול להשכיל דברי תורה, וכיון שעמד שלמה התחילו הכל סוברין תורה. אמר רבי שילא לקיתון גדול שהוא מלא רותחין ולא היה לו אזן להטלטל, ובא אחד ועשה לו אזן והתחיל להטלטל על ידי אזנו. אמר רבי חנינא לבאר עמקה מלאה מים והיו מימיה צוננין ומתוקים וטובים, ולא היתה בריה יכולה לשתות ממנה, בא אדם אחד וספק לה חבל בחבל, משיחא במשיחא, ודלה ממנה, ושתה, התחילו הכל דולין ושותין. כך מדבר לדבר, ממשל למשל, עמד שלמה על סודה של תורה, דכתיב : משלי שלמה בן דוד מלך ישראל, על ידי משלותיו של שלמה עמד על דברי תורה. ורבנן אמרין אל יהי המשל הזה קל בעיניך, שעל ידי המשל הזה אדם יכול לעמד בדברי תורה, משל למלך שאבד זהוב מביתו או מרגלית טובה, לא על ידי פתילה כאיסר הוא מוצא אותה, כך המשל הזה לא יהיה קל בעיניך, שעל ידי המשל אדם עומד על דברי תורה. תדע לך שהוא כן, שהרי שלמה על ידי המשל הזה עמד על דקדוקיה של תורה. אמר רבי יודן ללמדך שכל מי שהוא אומר דברי תורה ברבים זוכה שתשרה רוח הקדש עליו, וממי אתה למד, משלמה, שעל ידי שאמר דברי תורה ברבים, זכה ששרתה עליו רוח הקדש, ואמר שלשה ספרים: משלי, קהלת, ושיר השירים.
רבי פנחס בן יאיר פתח : אם תבקשנה ככסף וגו', אם אתה מחפש אחר דברי תורה כמטמונים הללו, אין הקדוש ברוך הוא מקפח שכרך. משל לאדם אם מאבד סלע או כילרין בתוך ביתו, הוא מדליק כמה נרות, כמה פתילות, עד שיעמד עליהם, והרי דברים קל וחמר, ומה אלו שהם חיי שעה של עולם הזה אדם מדליק כמה נרות וכמה פתילות עד שיעמד עליהם וימצאם, דברי תורה שהם חיי העולם הזה וחיי העולם הבא, אין אתה צריך לחפש אחריהם כמטמונים הללו, הוי: אם תבקשנה ככסף וגו'. אמר רבי אלעזר מימי לא קדמני אדם לבית המדרש, ולא הנחתי שם אדם ויצאתי, פעם אחת השכמתי ומצאתי הזבלים ותבנים, ואמרתי: אם תבקשנה ככסף וכמטמונים תחפשנה, אז תבין יראת ה', אנחנו לא נזבלים ולא נתבנים, אפלו כתבנים אפלו כזבלים, מכאן תנינא היה רבי פנחס בן יאיר אומר, זריזות מביאה לידי נקיות, נקיות מביאה לידי טהרה, טהרה מביאה לידי קדשה, קדשה מביאה לידי ענוה, ענוה מביאה לידי יראת חטא, יראת חטא מביאה לידי חסידות, חסידות מביאה לידי רוח הקדש, רוח הקדש מביאה לידי תחית המתים, תחית המתים מביאה לידי אליהו הנביא זכור לטוב. זריזות מביאה לידי נקיות, שנאמר : וכלה מכפר את הקדש. נקיות לידי טהרה, שנאמר : וכפר עליה הכהן וטהרה. טהרה לידי קדשה, שנאמר : וטהרו וקדשו. קדשה לידי ענוה, שנאמר : כי כה אמר רם ונשא שכן עד וקדוש שמו מרום וקדוש אשכון ואת דכא ושפל רוח. ענוה לידי יראת חטא, שנאמר : עקב ענוה יראת ה'. יראת חטא לידי חסידות, שנאמר : אז דברת בחזון לחסידיך. חסידות לידי רוח הקדש, שנאמר: אז דברת בחזון לחסידיך. רוח הקדש לידי תחית המתים, שנאמר : ונתתי רוחי בכם וחייתם. תחית המתים לידי אליהו הנביא זכור לטוב, שנאמר : הנה אנכי שלח לכם את אליה הנביא. אמר רבי מתנא, מה שעשת חכמה עטרה לראשה עשת ענוה סנדל לעקבה. מה שעשת חכמה עטרה לראשה, שנאמר : ראשית חכמה יראת ה', עשת ענוה סנדל לעקבה, שנאמר : עקב ענוה יראת ה'. תחית המתים על ידי אליהו הנביא זכור לטוב, הדא הוא דכתיב : אז תבין יראת ה' ודעת [קדושים] [אלהים תמצא], זו רוח הקדש. רבי סימון בשם רבי שמעון בן חלפתא, לבליוטוס שהיה גדל בביתו של מלך, אמר ליה המלך שאל מה אתן לך, אמר הבליוטוס אם שואל אני כסף וזהב הוא נותן לי, אבנים טובות ומרגליות, הוא נותן לי, אמר הריני שואל בתו של מלך והכל בכלל. כך : בגבעון נראה ה' אל שלמה בחלום הלילה ויאמר אלהים שאל מה אתן לך, אמר שלמה אם אשאל כסף וזהב ואבנים טובות ומרגליות הוא נותן לי, אלא הרי אני שואל את החכמה, והכל בכלל, הדא הוא דכתיב : ונתת לעבדך לב שמע. אמר לו הקדוש ברוך הוא שלמה חכמה שאלת לך, ולא שאלת עשר ונכסים ונפש אויביך, חייך החכמה והמדע נתון לך, ועל ידי כך עשר ונכסים אתן לך, מיד : ויקץ שלמה והנה חלום, אמר רבי יצחק חלום היה עומד על כנו, חמור נוהק והוא יודע מה נוהק, צפור מצוצי והוא היה יודע מה מצוצי, מיד : ויבוא ירושלים ויעמד לפני ארון ברית ה' ויעל עלות ויעש שלמים ויעש משתה לכל עבדיו, אמר רבי אלעזר מכאן שעושין סעודה לגמרה של תורה. אמר רבי יודן ללמדך שכל מי שמלמד תורה ברבים זוכה ששורה עליו רוח הקדש, שכך עשה שלמה שלמד ושרתה עליו רוח הקדש, ואמר שלשה ספרים: משלי, וקהלת, ושיר השירים.
דבר אחר, שיר השירים, רבי איבו ורבי יהודה, רבי איבו אמר שיר חד, השירים תרין, הא תלתא. ורבי יהודה בר סימון אמר שיר השירים כלה חד, ואלין תרתין אחרניאתא מה את עבד לון, שיר המעלות לשלמה, וחד מזמור שיר חנכת הבית לדוד, סברין מימר דוד אמרן, ואת תולה בדוד, שנאמר : כמגדל דויד צוארך, אלא מה שיר השירים שלמה אמרה ותלה אותה בדוד. כשתמצא אומר כל מעשיו של אותו האיש משלשין היו, שלש מעלות עלה שלמה, במעלה הראשונה כתיב : כי הוא רדה בכל עבר הנהר. במעלה שניה, שנאמר : ושלמה היה מושל. במעלה שלישית, שנאמר : וישב שלמה על כסא ה' למלך. אמר רבי יצחק וכי אפשר לו לאדם לישב על כסא ה', אותו שכתוב בו : כי ה' אלהיך אש אכלה הוא, וכתיב : נהר די נור נגד ונפק וגו', וכתיב : כרסיה שביבין די נור, ואת אמרת וישב שלמה על כסא ה', אלא מה כסאו של הקדוש ברוך הוא שולט מסוף העולם ועד סופו, אף כסאו של שלמה שולט מסוף העולם ועד סופו. מה כסא ה' דן בלא עדים והתראה, אף כסא שלמה דן בלא עדים והתראה, ואי זה הוא, זה דינין של זונות, הדא הוא דכתיב : אז תבאנה שתים נשים, מי היו, רב אמר רוחות היו, ורבנן אמרין יבמות היו. רבי סימון בשם רבי יהושע בן לוי אמר זונות ממש היו והוציא דינן בלא עדים והתראה. שלש ירידות ירד שלמה, ירידה ראשונה, מאחר שהיה מלך גדול מסוף העולם ועד סופו, נתמעטה מלכותו ולא היה מלך אלא על ישראל, הדא הוא דכתיב : משלי שלמה בן דוד מלך ישראל. ירידה שניה, מאחר שהיה מלך על ישראל, נתמעטה מלכותו ולא היה מלך אלא על ירושלים, הדא הוא דכתיב : אני קהלת הייתי מלך על ישראל בירושלים. ירידה השלישית, מאחר שהיה מלך על ירושלים, נתמעטה מלכותו ולא היה מלך אלא על ביתו, שנאמר : הנה מטתו שלשלמה, : כלם אחזי חרב, ואפלו על מטתו לא היה מלך, שהיה מפחד מן הרוחות. שלשה עולמות ראה, רבי יודן ורבי חוניא, רבי יודן אמר, מלך, הדיוט, ומלך. חכם, טפש, וחכם. עשיר, עני, ועשיר. מה טעם : את הכל ראיתי בימי הבלי, לית בר נש מתני אונקי דידיה אלא בשעת רוחיה. רבי חוניא אמר, הדיוט, מלך, והדיוט. טפש, חכם, וטפש. עני, עשיר, ועני. מה טעם אני קהלת הייתי מלך על ישראל, הייתי הוינא כד הוינא, ברם כען לית אנא. שלש, עברות עבר, הרבה לו סוסים, הרבה לו נשים, הרבה לו כסף וזהב, שנאמר : ויתן המלך את הכסף בירושלים כאבנים, ולא היו נגנבות. אמר רבי יוסי בר חנינא אבני עשר אמות ואבני שמונה אמות. תני רבי שמעון בן יוחאי אפלו משקלות שהיו בימי שלמה, של זהב היו, הדא הוא דכתיב : אין כסף נחשב בימי שלמה. הרבה לו נשים, שנאמר : והמלך שלמה אהב נשים נכריות רבות ואת בת פרעה וגו' מן הגוים אשר אמר ה' אל בני ישראל לא תבאו בהם והם לא יבאו בכם וגו', רבי יהושע בן לוי אמר על שם : לא תתחתן בם, רבי שמעון בן יוחאי אומר לאהבה, אהבה ממש לזנות. רבי אליעזר בנו של רבי יוסי הגלילי אומר כתיב : גם אותו החטיאו הנשים הנכריות, מלמד שהיה בועלן כשהן נדות ולא היו מודיעות אותו. רבי יוסי בן חלפתא אומר לאהבה, להאהיבן לאהבן ולקרבן ולגירן ולהכניסן תחת כנפי השכינה, נמצאת אומר רבי יהושע בן לוי, ורבי שמעון בן יוחאי, ורבי אליעזר בנו של רבי יוסי הגלילי אמרו דבר אחד, רבי יוסי בן חלפתא פליג אתלתיהון. שלשה שטנים נזדוגו לו, הדא הוא דכתיב : ויקם ה' שטן לשלמה את הדד האדמי, וכתיב : ויקם אלהים לו שטן את רזון בן אלידע, וכתיב : ויהי שטן לישראל כל ימי שלמה. הרבה לו סוסים, שנאמר : ותעלה ותצא מרכבה ממצרים בשש מאות כסף וסוס בחמשים ומאה. שלש משלות אמר : משלי שלמה בן דוד מלך ישראל. : משלי שלמה בן חכם ישמח אב, : גם אלה משלי שלמה אשר העתיקו אנשי חזקיה מלך יהודה. שלשה הבלים אמר : הבל הבלים אמר קהלת וגו', הבל חד, והבלים תרין, הא תלתא. שלשה שירים אמר: שיר חד, השירים תרין, הא תלתא. שלשה שמות נקראו לו: ידידיה, שלמה, קהלת. רבי יהושע בן לוי אמר הנהו תלתא, אגור, יקה, למואל, איתיאל, הא שבעה. אמר רבי שמואל בר נחמן ועקר אותנטיה שלהן, ידידיה, קהלת, שלמה. מודה רבי שמואל בר נחמן באלו ארבעה שנתוספו לו ונתכנה בהן, הן צריכין להדרש: אגור, שאגור דברי תורה. בן יקה, בן שהקיאה לשעה, כספל הזה שנתמלא בשעתו ונשפך בשעתו, כך למד שלמה תורה בשעתה ושכחה בשעתה. למואל, שנם לאל בכל לבו, אמר יכול אני להרבות ולא לחטוא. לאיתיאל, לאיתיאל ואכל, איתיאל, אתי אל ואכל. שלשה ספרים כתב: משלי, וקהלת, שיר השירים. אי זה מהן כתב תחלה, רבי חיא רבה ורבי יונתן, רבי חיא רבה אמר משלי כתב תחלה, ואחר כך שיר השירים, ואחר כך קהלת, ומיתי לה מהאי קרא : וידבר שלשת אלפים משל, משל זה ספר משלי, ויהי שירו חמשה ואלף, זה שיר השירים, וקהלת בסוף אמר. מתנייתא דרבי חיא רבה פליגא על הדין שמעתא, מתניתא אמרה שלשתן כתב כאחת, ושמעתא אמרה כל חד וחד בפני עצמו. תני רבי חיא רבה רק לעת זקנת שלמה שרתה עליו רוח הקדש ואמר שלשה ספרים: משלי, וקהלת, ושיר השירים. רבי יונתן אמר שיר השירים כתב תחלה, ואחר כך משלי, ואחר כך קהלת, ומיתי לה רבי יונתן מדרך ארץ, כשאדם נער אומר דברי זמר, הגדיל אומר דברי משלות, הזקין אומר דברי הבלים. רבי ינאי חמוי דרבי אמי אמר הכל מודים שקהלת בסוף אמרה.
רבי אלעזר בר אבינה משום רבי אחא ורבנין, רבי אלעזר אמר: וידבר שלשת אלפים משל, על כל דבר ודבר. ויהי שירו חמשה ואלף, אלף וחמשה טעמים על כל דבר ודבר. ורבנין אמרין: וידבר שלשת אלפים משל, על כל פסוק ופסוק. ויהי שירו חמשה ואלף, אלף וחמשה טעמים על כל משל ומשל. ויהי משלו, אין כתיב כאן, אלא ויהי שירו חמשה ואלף, שירו של משל, טעמיה דמלתא טעמיה דמלתא. אמר רבי שמואל בר נחמן, חזרנו על כל ספר משלי ולא מצינו שכתב בו אלא תשע מאות וחמשה עשר פסוקים, ואת אומר שלשת אלפים משל, אלא שאין לך כל פסוק ופסוק שאין בו שנים ושלשה טעמים, כגון : נזם זהב וחלי כתם, : נזם זהב באף חזיר; : אל תתהדר לפני מלך ובמקום גדלים אל תעמד, אין צריך לומר תשב, תשב אין צריך לומר שלא תדבר. תנינן אמר רבי עקיבא חס ושלום לא נחלק אדם אחד מישראל על שיר השירים שלא תטמא את הידים, שאין כל העולם כלו כדאי כיום שנתנה בו שיר השירים, למה, שכל הכתובים קדש וזה קדש קדשים, ועל מה נחלקו על קהלת, אמר רבי יוחנן בר רבי יהושע בן חמיו של רבי עקיבא כדברי בן עזאי כך נחלקו וכך גמרו, רבי אלעזר בן עזריה עבד לה מתלא, לאחד שהוליך סאה של חטים אצל הנחתום, אמר לו הוצא לי ממנה קמח. סלת, הוצא לי ממנה קלוסקיא קמח וסלת אחת. כך כל חכמתיה דשלמה לא סלת אלא שיר השירים לישראל, שיר השירים, המשבח שבשירים, המעלה שבשירים, המסלסל שבשירים. נאמר שירים ונשבח למי שעשאנו שירים בעולם, האיך מה דאת אמר : והילילו שירות היכל, שבחות דהיכלא. דבר אחר, שיר השירים, המשבח שבשירים המעלה שבשירים, המסלסל שבשירים, נאמר שירים למי שעשאנו שיורים לעולם, האיך מה דאת אמר : ה' בדד ינחנו, רבי יוחנן בשם רבי אחא בשם רבי שמעון בר אבא נאמר שירים ושבח למי שעתיד להשרות עלינו רוח הקדש, נאמר לפניו שירים הרבה, בכל השירים או הוא מקלסן, או הן מקלסין אותו, בשירת משה הן מקלסין אותו, ואומר : זה אלי ואנוהו, ובשירת משה הוא מקלסן : ירכיבהו על במתי ארץ. ברם הכא הן מקלסין אותו והוא מקלסן, הוא מקלסן : הנך יפה רעיתי, והן מקלסין אותו : הנך יפה דודי אף נעים. רבי שמעון בשם רבי חנין דצפרין אמר שיר כפול. רבי סימון אמר כפול ומכפל. רבי לוי אמר, כנגד שנות אבות ועשרת הדברות נאמרה מנין שיר, שיר חמש מאות ועשר, ואי תימר דאית בהון יתיר, צא מהן שני רעבון שאין עולין מן המנין. דבר אחר, רבי יודן ורבי לוי בשם רבי יוחנן, כל מקום שנאמר במגלה זו במלך שלמה, במלך שלמה הכתוב מדבר, במלך סתם, בהקדוש ברוך הוא הכתוב מדבר. ורבנין אמרין כל מקום שנאמר במלך שלמה, במלך שהשלום שלו הכתוב מדבר, במלך סתם בכנסת ישראל הכתוב מדבר.