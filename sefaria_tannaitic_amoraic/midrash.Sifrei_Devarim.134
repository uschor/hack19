קפ. ובשלת ואכלת במקום אשר יבחר ה' א-להיך בו. מלמד שמחזיר [אותו שלם] , ואין מחזיר אותו חתיכות, דברי ר' יהודה. ר' יוסי אומר, בשבת בין כך ובין כך אסור, ביו"ט בין כך ובין כך מותר.

ופנית בבקר והלכת לאהליך.  מלמד שטעונים לינה.

אין לי אלא אלו בלבד, מנין לרבות עופות ומנחות, יין ולבונה ועצים? תלמוד לומר ופנית בבקר, כל פנות שאתה פונה מן בקר ואילך.

 ר' יהודה אומר, יכול יהיה פסח קטן טעון לינה? תלמוד לומר  ופנית בבקר והלכת לאהליך, ששת ימים תאכל מצות. את שטעון ששה טעון לינה, יצא פסח קטן שאין טעון אלא יום אחד. וחכמים אומרים, הרי הוא כעצים ולבונה שטעונים לינה.

ששת ימים תאכל מצות.  ר' שמעון [בן אלעזר] אומר, כתוב אחד אומר ששת ימים תאכל מצות, וכתוב אחד אומר  שבעת ימים תאכל מצות,  ששה מן החדש,  שבעה מן הישן.
