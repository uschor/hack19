"יאר ה' פניו אליך" - יתן לך מאור עינים. רבי נתן אומר: זה מאור השכינה, שנאמר  קומי אורי כי בא אורך. כי הנה החשך יכסה ארץ וערפל לאומים  אלהים יחננו ויברכנו יאר פניו אתנו סלה. ואומר  אל ה' ויאר לנו. דבר אחר: "יאר" זה מאור התורה, שנאמר  כי נר מצוה ותורה אור. "ויחונך" - במשאלותיך, וכן הוא אומר  וחנותי את אשר אחון ורחמתי את אשר ארחם. דבר אחר: יתן חנך בעיני הבריות, וכך הוא אומר  ויהי ה' את יוסף ויט אליו חסד ויתן חנו בעיני שר בית הסהר. ואומר  ותהי אסתר נושאת חן בעיני כל רואיה. ואומר  ויתן האלהים את דניאל לחן ולחסד ולרחמים. ואומר  ומצא חן ושכל טוב בעיני אלהים ואדם. דבר אחר: "ויחונך" בדעת ובבינה ובהשכל ובמוסר ובחכמה. דבר אחר: "ויחונך" - יחנך בתלמוד תורה. וכך הוא אומר  תתן לראשך לוית חן, ואומר  כי לוית חן הם לראשך וענקים לגרגרותיך. דבר אחר: "ויחונך" - במתנת חנם, וכך הוא אומר  הנה כעיני עבדים אל יד אדוניהם כעיני שפחה אל יד גברתה כן עינינו אל ה' אלהינו עד שיחננו. ואומר  חננו ה' חננו כי רב שבענו בוז. ואומר  ה' חננו לך קוינו: