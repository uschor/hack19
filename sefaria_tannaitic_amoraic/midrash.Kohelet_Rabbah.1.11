אין זכרון לראשנים, אמר רבי אחא: אין זכרון לראשנים, זה דור המבול. וגם לאחרנים, אלו הסדומיים. ועל מי נאמר: עם שיהיו לאחרנה, אלו ישראל, שנאמר : לאחרנה יסעו לדגליהם. רבי יודן בשם רבי שמעון בן שקפא אמר: אין זכרון לראשנים, אלו המצריים. וגם לאחרנים, אלו העמלקים. ועל מי נאמר למחות את זכר עמלק, לישראל, שנאמר : תמחה את זכר עמלק. כמה נסים נעשו לישראל משיצאו ממצרים ועד שלא יצאו ישראל ממצרים, עליהם הוא אומר: אין זכרון לראשנים וגם לאחרנים שיהיו, ולמי אני נותן זכרון לנסים של עולם הבא, דכתיב : ולא יאמרו עוד חי ה' אשר העלה את בני ישראל מארץ מצרים, אלא כי אם חי ה' אשר העלה ואשר הביא את זרע בית ישראל וגו' מכל הארצות וגו', כמה נביאים עמדו להם לישראל ולא נתפרשו שמותן, אבל לעתיד לבוא הקדוש ברוך הוא בא ומביאן עמו, היינו דכתיב : ובא ה' אלהי כל קדשים עמך. אמר רבי זירא כמה חסידים ובני תורה היו ראויין למנות, כגון יהודה בר רבי חזקיה, עליהם הוא אומר: וגם לאחרנים, אבל לעתיד לבוא הקדוש ברוך הוא עתיד להמנות לו חבורה של צדיקים משלו ומושיבן אצלו בישיבה גדולה, שנאמר : וחפרה הלבנה ובושה החמה וגו' ונגד זקניו כבוד, ונגד מלאכיו, ונגד גדודיו, ונגד כהניו, לא נאמר, אלא: ונגד זקניו כבוד, אמר רבי אבין בשם רבי שמעון בן יוחאי, עתיד הקדוש ברוך הוא לישב כבגרן וצדיקים יושבין לפניו, כההוא דכתיב ביהושפט, שנאמר : ומלך ישראל ויהושפט מלך יהודה וגו' יושבין בגרן וגו', וכי בגרן היו יושבין, אלא כדתנן סנהדרין עשויה כחצי גרן עגלה, כדי שיהו רואין זה את זה. ואמר שלמה אנא חמיתיה מצמצם ביניהם, הדא הוא דכתיב : נודע בשערים בעלה בשבתו עם זקני ארץ. רבי ברכיה ורבי חלבו ועולא ביראה ורבי ביבי ורבי אלעזר בשם רבי חנינא אומר עתיד הקדוש ברוך הוא לעשות ראש מחולה לצדיקים לעתיד לבוא, שנאמר : שיתו לבכם לחילה, לחולה כתיב, לחולה שהן חלין לפניו כעלמות, ומראין עליו באצבע, ואומר : כי זה אלהים אלהינו עולם ועד הוא ינהגנו על מות, עלמות, בזריזות. עלמות כאילין עולמתא, היך מה דאת אמר : עלמות תופפות, עלמות, תרגם עקילס: ענתה נסיע. עלמות, בשני עולמות, ינהגנו בעולם הזה וינהגנו בעולם הבא. 