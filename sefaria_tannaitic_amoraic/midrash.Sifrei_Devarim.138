ושמחת לפני ה' א-להיך.  נאמר כאן "שמחה" ונאמר להלן "שמחה", מה "שמחה" האמורה להלן "שלמים", אף שמחה האמורה כאן "שלמים".

אתה ובנך ובתך ועבדך ואמתך. חביב חביב קודם.

 ר' יוסי הגלילי אומר, שלש מצות נוהגות ברגל ואלו הן, חגיגה ראיה ושמחה.

יש בראיה מה שאין בשתיהם, ויש בחגיגה מה שאין בשתיהם, ויש בשמחה בה שאין בשתיהם -

ראיה כולה לגבוה משא"כ בשתיהם.

חגיגה נוהגת לפני הדבור ולאחר הדבור מה שאין כן בשתיהם.

שמחה נוהגת באנשים ובנשים משא"כ בשתיהם.

הא מפני שיש בזו מה שאין בזו, ויש בזו מה שאין בזו, הוצרך הכתוב לומר את כולם.
