רבי אליעזר בן הורקנוס פתח : "מי ימלל גבורות ה' ישמיע כל תהלתו". וכי יש אדם בעולם שהוא יכול למלל גבורתו של הקדוש ברוך הוא, או להשמיע כל תהלתו? אפילו מלאכי השרת אינן יכולים לספר אלא מקצת גבורותיו. ויש לנו לדרוש במה שעשה ובמה שהוא עתיד לעשות, למען יתרומם שמו של הקדוש ברוך הוא, בבריותיו שברא מסוף העולם ועד סופו, שנאמר : "דור לדור ישבח מעשיך". 
עד שלא נברא העולם, היה הקדוש ברוך הוא ושמו הגדול בלבד, ועלה במחשבה לברוא את העולם, והיה מחריט את העולם העולם לפניו ולא היה עומד. משלו משל למה הדבר דומה, למלך שהוא רוצה לבנות פלטרים שלו, אם אינו מחריט בארץ יסודותיו ומובאיו ומוצאיו, אינו מתחיל לבנות, כך הקדוש ברוך הוא החריט לפניו את העולם ולא היה עומד עד שברא את התשובה. 
שבעה דברים נבראו עד שלא נברא העולם, ואלו הן, תורה וגיהנם וגן עדן וכסא הכבוד ובית המקדש ותשובה ושמו של משיח.
תורה מנין, שנאמר : "ה' קנני ראשית דרכו קדם מפעליו מאז". קדם, רוצה לומר קודם שנברא העולם. גיהנם מנין, שנאמר : "כי ערוך מאתמול תפתה". מאתמול, עד שלא נברא העולם. גן עדן מנין, שנאמר : "ויטע יהוה אלהים גן בעדן מקדם". מקדם, עד שלא נברא העולם. כסא הכבוד מנין, שנאמר : "נכון כסאך מאז". מאז, עד שלא נברא העולם. בית המקדש מנין, שנאמר : "כסא כבוד מרום מראשון". מראשון עד שלא נברא העולם. תשובה מנין, שנאמר : "בטרם הרים ילדו" וכתיב : "תשב אנוש עד דכא". טרם עד שלא נברא העולם. שמו של משיח מנין, שנאמר : "לפני שמש ינון שמו". וכתוב אחד אומר : "ואתה בית לחם אפרתה צעיר להיות באלפי יהודה... ומוצאתיו מקדם". מקדם עד שלא נברא העולם.
 מיד נתיעץ הקב"ה בתורה ששמה תושיה לברא את העולם. השיבה לו ואמרה: רבון העולמים, אם אין צבא ואם אין מחנה למלך – על מה הוא מולך? ואם אין עם מקלסין למלך אי זה הוא כבודו של מלך? שמע אדון העולם וערב לו. אמרה תורה: בי נתיעץ הקב"ה לברא את העולם, שנאמר : "לי עצה ותושיה" וגו'. מכאן אמרו חכמים: כל מלכות שאין לה יועצים, אין מלכותה מלכות. ומנין אנו למדים ממלכות בית דוד שהיו לה יועצים, שנאמר : "ויהונתן דוד דויד יועץ איש מבין וסופר הוא". ולמלכות בית דוד היו לו יועצים, ושאר כל אדם על כמה וכמה שהיא טובה להם, שנאמר : "ושמע לעצה חכם". וכתוב אחד אומר : "ותשועה ברב יועץ".
 שמונה דברים נבראו ביום ראשון, ואלו הן: שמים וארץ, ואור, וחושך, ותהו ובהו, ורוח ומים, שנאמר ורוח אלהים מרחפת על פני המים. ויש אומרים אף יום ולילה, שנאמר ויהי ערב ויהי בוקר יום ראשון. ושמונה ביום השני, ואלו הן: הבאר והמן והמטה והקשת והכתב והמכתב והכתונת והמזיקין. ועשרה דברים עלו במחשבה: ירושלים ורוחות אבות ואורחות הצדיקים וגיהנום ומי המבול ולוחות השניים, והשבת והמקדש והארון ואור לעולם הבא. 
שמים מאיזה מקום נבראו? מאור לבושו של הקב"ה, שהוא לבוש לקח ממנו ופרש כשלמה והיו מותחין והולכין עד שאמר להם: די, ועל כן נקרא שמו שדי, שאמר לשמים די ועמדו. ומנין שמאור לבושו נברא? שנאמר : "עטה אור כשלמה נוטה שמים כיריעה".
 הארץ מאיזה מקום נבראת? משלג שתחת כסא הכבוד, לקח וזרק על המים ונקפאו המים ונעשה עפר הארץ, שנאמר : "כי לשלג יאמר הוא ארץ". 
קורקיסי השמים במימי אוקינוס הם אחוזים שמימי אוקיאנוס עומדין בין קצות השמים ובין קצות הארץ וקצות השמים על מימי אוקיינוס הם אחוזים שמימי אוקיינוס בין קצות ארץ לבין קצות השמים וקצות השמים על מימי אוקיינוס הם פרושים, שנאמר : "המקרה במים ע‍ליותיו". 
תוכן של שמים עולה למעלה כדורם הוא כאהל פרושה קצותיה למטה ותוכה למעלה וכל בני אדם יושבים תחתיה, כך הן השמים – קצתם למטה ותוכן למעלה כאהל, שנאמר : "וימתחם כאהל לשבת".  
ארבע רוחות בעולם: רוח פנת המזרח, רוח פנת המערב, רוח פנת הדרום, רוח פנת הצפון. רוח פנת המזרח – משם האור יוצא לעולם. רוח פנת הדרום – משם טללי ברכה וגשמי ברכה יוצאין לעולם. רוח פנת המערב משם חושך יוצא לעולם. רוח פנת הצפון משם אוצרות השלג ואוצרות הברד וקור וחום וגשמים יוצאים לעולם. ד"א רוח פנת הצפון ברא ולא גמרו. אמר שכל מי שיאמר שהוא אלוה יבוא ויגמור את הפנה הזאת שהנחתי וידעו הכל שהוא אלוה. 
ושם הוא מדור למזיקין ולזועות, לרוחות ולשדים ולברקים ולרעמים. ומשם רעה יוצאת לעולם, שנאמר : "מצפון תפתח הרעה". בעשרה מאמרות נברא העולם , ואלו הן: : "ויאמר אלהים יהי אור", : "ויאמר אלהים יהי רקיע", : "ויאמר אלהים יקוו המים", : "ויאמר אלהים תדשא הארץ", : "ויאמר אלהים יהי מארת", : "ויאמר אלהים ישרצו המים", : "ויאמר אלהים תוצא הארץ", : "ויאמר אלהים נעשה אדם", : "ויאמר אלהים הנה נתתי לכם", : "ויאמר אלהים לא טוב היות האדם לבדו". ובשלשה כוללו, ואלו הן: בחכמה, בתבונה ובדעת, שנאמר ה' בחכמה יסד ארץ כונן שמים בתבונה בדעתו תהומות נבקעו. ובשלשתן נעשה המשכן, שנאמר : "ואמלא אתו רוח אלהים בחכמה ובתבונה ובדעת". ובשלשתן נעשה בית המקדש, שנאמר : "בן אשה אלמנה הוא ממטה נפתלי ואביו איש צרי חרש נחשת וימלא את החכמה ואת התבונה ואת הדעת". ובשלשתן עתיד להבנות, שנאמר : "בחכמה יבנה בית ובתבונה יתכונן ובדעת חדרים ימלאו".
 ובשלשתן עתיד ליתן שלש מתנות טובות לישראל, שנאמר : "כי ה' יתן חכמה מפיו דעת ותבונה". ושלשתן כפולות נתנו למלך המשיח, שנאמר : "ונחה עליו רוח יהוה רוח חכמה ובינה" וגו'.  