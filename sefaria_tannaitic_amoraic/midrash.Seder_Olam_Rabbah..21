פרק כא
באבינו אברהם נאמר ועתה השב אשת האיש כי נביא הוא וגו' , ובשרה נאמר בת הרן אבי מלכה ואבי יסכה , ומנין שכל האבות והאמהות נקראו נביאים, שנאמר ויתהלכו מגוי אל גוי ומממלכה אל עם אחר  וגו', אל תגעו במשיחי ובנביאי אל תרעו , ובמרים נאמר ותקח מרים הנביאה , בדבורה נאמר ודבורה אשה נביאה , ובחנה נאמר ותתפלל חנה ותאמר עלץ לבי בה' , ואביגיל נתנבאה לדוד, וכן דוד אמר לה וברוך טעמך , ובחלדה הוא אומר אל חלדה הנביאה , ובאסתר נאמר ותכתב אסתר המלכה בת אביחיל וגו' , אלו מ"ח נביאים וז' נביאות שנתנבאו להן לישראל ונכתבו בכתובים, ויש נביאים כיוצאי מצרים ולא נכתבו, יכול מפני שהן מועטין, תלמוד לומר וחמשים איש מבני הנביאים הלכו וגו' , יכול מפני שהן הדיוטות, תלמוד לומר ויאמרו אליו הידעת כי היום ה' לקח את אדניך מעל ראשך וגו' , אדונינו אין כתוב כאן, אלא אדניך, מלמד שכולן גדולים כאליהו, ושקולים כאלישע, וכן משה אמר מי יתן והיה לבבם זה להם , ואומר ומי יתן כל עם ה' נביאים כי יתן ה' את רוחו עליהם , ועבדיה אמר לאליהו הלא הגד לאדני את אשר עשיתי בהרג איזבל את נביאי ה' ואחבא מנביאי ה' מאה איש וגו' , חוץ מה שהיו ביהודה ובנימן, ואליהו אמר לאלישע שב נא פה כי ה' שלחני עד בית אל וגו', ויצאו בני הנביאים אשר בית אל וגו' , שוב אמר לאלישע שב נא פה כי ה' שלחני יריחו וגו', ויגשו בני הנביאים אשר ביריחו וגו' , שוב אמר לו שב נא פה כי ה' שלחני הירדנה וגו', וחמשים איש מבני הנביאים הלכו וגו' , שאין לך כל עיר ועיר בארץ ישראל, שלא היו בה נביאים, אלא כל נבואה שהיתה לצורך הדורות נכתבה, לצורך שעה לא נכתבה, ועליהם מפורש בשיר השירים, מה יפו דדיך אחתי כלה מה טבו דדיך מיין וריח שמניך מכל בשמים, נפת תטפנה שפתותיך כלה דבש וחלב תחת לשונך וגו' , באדם הוא אומר ויפל ה' אלהים תרדמה על האדם וגו' , בנח הוא אומר נח איש צדיק תמים היה בדרתיו את האלהים התהלך נח , ביפת הוא אומר יפת אלהים ליפת , בשם הוא אומר ברוך ה' אלהי שם , על דברתי מלכי צדק , בעבר הוא אומר  [שם האחד] פלג כי בימיו נפלגה הארץ , אלו נביאים שעמדו לעולם עד שלא בא אבינו אברהם לעולם, ומשבא אבינו אברהם לעולם, בלעם ואביו, ואיוב מארץ עוץ, ואליפז התימני, ובלדד השוחי, וצופר הנעמתי, ואליהו בן ברכאל הבוזי, אלו נביאים שנתנבאו לאומות עד שלא ניתנה התורה לישראל, אבל משנתנה תורה לישראל פסקה רוח הקדש מן האומות, וכן במשה הוא אומר ובמה יודע אפוא כי מצאתי חן בעיניך וגו' , מנין שעשה הקב"ה רצונו, שנאמר הנה אנכי כרת ברית וגו' , באותה שעה פסקה רוח הקדש מן האומות: 