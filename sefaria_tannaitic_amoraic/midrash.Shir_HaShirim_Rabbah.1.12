עד שהמלך במסבו, רבי מאיר ורבי יהודה, רבי מאיר אומר עד שהמלך מלכי המלכים הקדוש ברוך הוא במסבו, ברקיע, נתנו ישראל ריח רע, ואמרו לעגל : אלה אלהיך ישראל. אמר ליה רבי יהודה דיך מאיר אין דורשין שיר השירים לגנאי אלא לשבח, שלא נתן שיר השירים אלא לשבחן של ישראל, ומהו עד שהמלך במסבו, עד שהמלך מלכי המלכים הקדוש ברוך הוא במסבו, ברקיע, נתנו ישראל ריח טוב לפני הר סיני, ואמרו : כל אשר דבר ה' נעשה ונשמע. היא דעתיה דרבי מאיר למימר סירי נתן ריחו, אלא מסכתא עלתה בידם מן הגולה ושנו בה, שקפץ להם מעשה העגל והקדים להם מעשה המשכן. רבי אליעזר ורבי עקיבא ורבי ברכיה. רבי אליעזר אומר, עד שהמלך במסבו, עד שמלך מלכי המלכים הקדוש ברוך הוא במסבו, ברקיע, כבר הר סיני מתמר באור, שנאמר : וההר בער באש. רבי עקיבא אומר עד שמלך מלכי המלכים הקדוש ברוך הוא במסבו, ברקיע, כבר : וישכן כבוד ה' על הר סיני. רבי ברכיה אומר, עד שמשה במסבו, ברקיע, שנקרא מלך, שנאמר : ויהי בישרון מלך בהתאסף ראשי עם, כבר : וידבר אלהים את כל הדברים האלה לאמר. רבי אליעזר בן יעקב ורבנן. רבי אליעזר אומר, עד שמלך מלכי המלכים הקדוש ברוך הוא במסבו, ברקיע, כבר ירד מיכאל השר הגדול מן השמים והציל את אברהם אבינו מכבשן האש. ורבנן אמרי הקדוש ברוך הוא ירד והצילו, שנאמר : אני ה' אשר הוצאתיך מאור כשדים. ואימתי ירד מיכאל, בימי חנניה מישאל ועזריה. אמר רבי טביומי, עד שיעקב אבינו מסב במטתו, נצנצה בו רוח הקדש ואמר לבניו : והיה אלהים עמכם, אמר להם עתיד הוא להשרות שכינתו ביניכם. אמר רב נחמן כתיב : ויסע ישראל וכל אשר לו ויבא בארה שבע, להיכן הלך, הלך לקץ ארזים שנטע אברהם אבינו בבאר שבע, שנאמר : ויטע אשל בבאר שבע. אמר רבי לוי, כתיב : והבריח התיכן בתוך הקרשים, הבריח שלשים ושתים אמה היה, ומהיכן היתה נמצאת בידם לשעה, מלמד שהיו מצנעים עמהם מימות יעקב אבינו, הדא הוא דכתיב : וכל איש אשר נמצא אתו עצי שטים, אשר נמצא עצי שטים, אין כתיב כאן, אלא אשר נמצא אתו, מתחלה. אמר רבי לוי בר חיא במגדלא דצבעיא קצצום והורידום עמם למצרים, ולא נמצא בהם קשר ופקע אעין דשטים הוו במגדלא והוו נוהגים בהם באסור מפני קדשת הארון, אתון ושאלון לרב חנניה חברין דרבנן, ואמר לון אל תשנו ממנהג אבותיכם.
רבי פנחס בשם רבי הושעיא אמר: עד שהמלך במסבו, עד שהמלך מלכי המלכים הקדוש ברוך הוא במסבו, ברקיע, כבר הקדים, שנאמר : ויהי ביום השלישי בהית הבקר. למלך שגזר ליום פלוני אני נכנס למדינה, וישנו להם בני המדינה כל הלילה, וכשבא המלך ומצאם ישנים העמיד עליהם בקלאנין, בוקינס ושופר, והיה השר של אותה מדינה מעוררן ומוציאן לאפנתי של מלך, והיה המלך מהלך לפניהם עד שהגיע לפלטין שלו, כך הקדוש ברוך הוא הקדים, דכתיב: ויהי ביום השלישי בהית הבקר, וכתיב : כי ביום השלישי ירד ה' לעיני כל העם, ישנו להם ישראל כל אותו הלילה, לפי ששנה של עצרת ערבה, והלילה קצרה. אמר רבי יודן אפלו פורטענא לא עקץ בם, בא הקדוש ברוך הוא ומצאן ישנים, התחיל מעמיד עליהם בקלאנין, הדא הוא דכתיב: ויהי ביום השלישי בהית הבקר ויהי קלת וברקים, והיה משה מעורר לישראל ומוציאן לאפנתי של מלך מלכי המלכים הקדוש ברוך הוא, הדא הוא דכתיב : ויוצא משה את העם לקראת האלהים, והיה הקדוש ברוך הוא מהלך לפניהם עד שהגיע להר סיני, דכתיב : והר סיני עשן כלו, אמר רבי יצחק זה הוא שמקנתרן על ידי ישעיהו, שנאמר : מדוע באתי ואין איש קראתי ואין עונה הקצור קצרה ידי מפדות.
אמר רבי יודן, עד שחזקיהו וסיעתו אוכלין פסחיהם בירושלים, כבר הקדים הקדוש ברוך הוא בלילה ההוא, שנאמר : ויהי בלילה ההוא ויצא מלאך ה' ויך במחנה אשור. אמר רבי אבהו עד שמשה וישראל מסבין ואוכלין פסחיהם במצרים, כבר הקדים הקדוש ברוך הוא, שנאמר : ויהי בחצי הלילה וה' הכה כל בכור בארץ מצרים, היא דעתיה דרבי אבהו למימר סיריי נתן ריחו, מלמד שהיה ריחו של אותו הדם קשה, והופיע להם הקדוש ברוך הוא ריח טוב מבשומי גן עדן, והיתה נפשם קוהא לאכל, אמרו לו משה רבנו תן לנו מה נאכל, אמר להם משה כך אמר לי הקדוש ברוך הוא : כל בן נכר לא יאכל בו, עמדו והפרישו הנכרים שביניהם, והיתה נפשם קוהא לאכל, אמרו לו משה רבנו תן לנו מה נאכל, אמר להם כך אמר לי הקדוש ברוך הוא : וכל עבד איש מקנת כסף ומלתה אתו אז יאכל בו, עמדו ומלו את עבדיהם, והיתה נפשם קוהא לאכל, אמרו לו תן לנו מה נאכל, אמר להם כך אמר לי הקדוש ברוך הוא, סינטומוס : כל ערל לא יאכל בו, מיד כל אחד ואחד נתן חרבו על ירכו ומהל עצמו. מי מלן, רבי ברכיה אמר משה היה מוהל ואהרן פורע ויהושע משקה. ויש אומרים יהושע היה מוהל ואהרן פורע ומשה היה משקה, הדא הוא דכתיב : בעת ההיא אמר ה' אל יהושע עשה לך חרבות צרים ושוב מל את בני ישראל שנית, ולמה שנית, מכאן שמלן בראשונה, מיד : ויעש לו יהושע חרבות צרים וימל את בני ישראל אל גבעת הערלות, מהו אל גבעת הערלות, אמר רבי מכאן שעשו אותה גבעה בערלה.