[ו]כי ירבה ממך הדרך.  ברחוק זמן הכתוב מדבר? ת"ל  [כי ירחק ממך המקום] - ברחוק מקום הכתוב מדבר . 
אין לי אלא בזמן שהוא מרובה, מנין אפילו למועט? ת"ל כי לא תוכל שאתו. 
אין לי אלא עני, עשיר מנין? ת"ל כי יברכך ה' אלהיך. 
ונתתה בכסף. מלמד שאין מתחלל אלא על הכסף. ומנין לעשות שאר מטבע ככסף? ודין הוא, הואיל והקדש מתחלל , ומעשר שני מתחלל. מה הקדש עשה בו שאר  [מטבע] ככסף, אף מעשר שני נעשה בו שאר מטבע ככסף. מה להקדש שעשה בו שאר מטלטלים ככסף, תאמר במעשר שלא עשה בו שאר מטלטלים ככסף?  [ת"ל "כסף" "כסף" ריבה]. 
וצרת הכסף. דבר שדרכו ליצרר, דברי ר' ישמעאל. ר' עקיבא אומר: דבר שיש בו צורה, פרט לאסימון שאין עליו צורה. 
בידך. פרט לכשיצא חוץ לרשותך. 
והלכת אל המקום אשר יבחר ה' אלהיך בו. זו שילה ובית עולמים. 
ונתתה הכסף . [ג' כספים נאמרו בעניין: אחד למעשר טהור ואחד למעשר טמא ואחד ללקוח בכסף מעשר]
ר' יהודה אומר, יכול הלקוח בכסף מעשר שנטמא  [יפדה]? ודין הוא, ומה מעשר שני שנטמא הרי הוא נפדה, הלקוח בכסף מעשר שנטמא, אינו דין שיפדה! ת"ל [ה]כסף , כסף ראשון ולא כסף שני. 
בכל אשר תאוה נפשך . יכול בעבדים, ושפחות וקרקעות [ובהמה טמאה]? ת"ל בבקר ובצאן. 
אין לי אלא אכילה, שתיה מנין? ת"ל ביין ובשכר. 
אין לי אלא אכילה ושתיה, מנין אף משביחי  [אכילה] ושתיה, כגון  הקושט והחימום [והחמם, והחימות - גירסאות נוספות] וראשי בשמים והתיאה והחלתית והפלפלים וחלת חריע? ת"ל [ו]בכל אשר תשאלך נפשך. 
יכול אף מים ומלח? ת"ל בבקר ובצאן וביין ובשכר. מה אלו מיוחדים שהם פרי מפרי, וגידולו מן הארץ; אף אין לי אלא פרי מפרי, וגידולו מן הארץ. 
בן בג בג אומר: בבקר  - [ולקחת] פרה ע"י עורה. 
בצאן - ולקחת רחל על ידי גיזתה. 
ביין - ולקחת חבית ע"י קנקנה. 
ובשכר - ולקחת תמד משתחמץ. 
יכול יקח בהמה למשתה בנו? הרי אתה דן, נאמר כאן "שמחה" ונאמר להלן "שמחה". מה "שמחה" האמור[ה]  [להלן] - שלמים, אף "שמחה" האמור[ה]  [כאן] שלמים. אי מה "שמחה" האמורה להלן עולה ושלמים, אף "שמחה" האמורה כאן עולה ושלמים? ת"ל "ואכלת ושמחת" - שמחה שיש בה אכילה, יצאו עולות שאין עמם אכילה. 