וזה הדבר אשר תעשה להם, הדא הוא דכתיב : לעולם ה' דברך נצב בשמים, אמר דוד כשם שאתה אמת, שנאמר : וה' אלהים אמת, כך דברך אמת, שנאמר: לעולם ה' דברך נצב בשמים, אל תאמר בשמים אלא כשמים, כשם שמתחלה גזר ונעשו שמים, אף דבר שדברת לקדש את אהרן ואת בניו קים לעולם, שנאמר : והיתה לו ולזרעו אחריו ברית כהנת עולם, למה כך : כן יהיה דברי אשר יצא מפי, לכך נאמר: זה הדבר.
דבר אחר, וזה הדבר, הדא הוא דכתיב : הלוא אתה מקדם ה' אלהי קדשי לא נמות, עד שלא עמד אדם הראשון ואכל את האילן, כך הייתי אומר שלא יאכל מן האילן ולא ימות, שנאמר: הלוא אתה מקדם ה' אלהי קדשי לא נמות, אלא מפני שבטל צוויך הבאת עליו מיתה להכות את הבריות, שנאמר : ה' למשפט שמתו, אתה גוזר ואומר קדושים תהיו לאלהיכם, וכן וזה הדבר אשר תעשה להם לקדש אתם, רבון העולם אתה מבקש שנהא קדושים הסר ממנו המות, שנאמר: הלוא אתה מקדם ה' אלהי קדשי לא נמות, אמר להם אי אפשר, ה' למשפט שמתו.
לקח פר בן בקר, הדא הוא דכתיב : גדלים מעשי ה' דרושים לכל חפציהם, כשהוא רוצה הוא קוראה לשון נקבה, שנאמר : ויקחו אליך פרה אדמה תמימה, וכשהוא רוצה הוא קוראו לשון זכר, שנאמר: לקח פר בן בקר, לכפר עליהם על מה שעתיד, שנאמר : ויאמר אל אהרן קח לך עגל בן בקר לחטאת, לכך נאמר: גדלים מעשי ה' דרושים לכל חפציהם. דבר אחר, שעשה הקדוש ברוך הוא כבוד לאהרן, שהלבישו כמלאכי השרת, שנאמר : כי מלאך ה' צבאות הוא, אמר רבי יהודה מכאן אמרו כל כהן שהוא אוכל בתרומה ואינו בן תורה אינו כהן לעתיד לבוא, אלא נמאס משלשה דברים, שנאמר : כי אתה הדעת מאסת ואמאסך מכהן לי, שכן שלשה אלפין יש בו, שנמאס מן הכהנה ומן המקדש ומן הלויה. אבל אם היה בן תורה, הוא כמלאך, שנאמר : כי שפתי כהן ישמרו דעת ותורה יבקשו מפיהו כי מלאך ה' צבאות הוא, ואם לאו ראה מה כתיב : ארץ עפתה כמו אפל, זה גיהנם שהרשעים פורחים כעוף. דבר אחר, עפתה, שהרשעים עיפים בה. ומי ירד לשם אמר רבי חמא מי שאינו רגיל לעשות תלמודו סדרים סדרים ובועט, שנאמר : צלמות ולא סדרים. : ותורה יבקשו מפיהו, אם יגע בה אלו לא דיו אלא שהוא נעשה תלמידו של הקדוש ברוך הוא, שנאמר : וכל בניך למודי ה', וכן : ולא יכנף עוד מוריך והיו עיניך ראות את מוריך.
דבר אחר, זה הדבר, הדא הוא דכתיב : קחו עמכם דברים, זהו שאמר הכתוב : ארחץ בנקיון כפי, לשמע בקול תודה. יכול אף להקריב פרים ואילים, תלמוד לומר: לשמע בקול תודה. לפי שישראל אומרים רבון העולם, הנשיאים חוטאים ומביאים קרבן ומתכפר להם, משיח חוטא ומביא קרבן ומתכפר לו, אנו אין לנו קרבן. אמר להם : ואם כל עדת ישראל ישגו וגו'. אמרו לו עניים אנו ואין לנו להביא קרבנות. אמר להם, דברים אני מבקש, שנאמר: קחו עמכם דברים ושובו אל ה', ואני מוחל על כל עונותיכם. ואין דברים אלא דברי תורה, שנאמר : אלה הדברים אשר דבר משה. אמרו לו, אין אנו יודעין, אמר להם בכו והתפללו לפני ואני מקבל, אבותיכם כשנשתעבדו במצרים לא בתפלה פדיתי אותם, שנאמר : ויאנחו בני ישראל מן העבדה ויזעקו. בימי יהושע לא בתפלה עשיתי להם נסים, שנאמר : ויקרע יהושע שמלתיו, ומה אמרתי לו : נטה בכידון. בימי השופטים בבכיה שמעתי צעקתם, שנאמר : ויהי כי זעקו בני ישראל אל ה'. בימי שמואל לא בתפלה שמעתי להם, שנאמר : ויזעק שמואל אל ה' בעד ישראל ויענהו ה'. וכן אנשי ירושלים אף על פי שהכעיסוני בשביל שבכו לפני רחמתי עליהם, שנאמר : כה אמר ה' רנו ליעקב שמחה וגו', הוי איני מבקש מכם לא זבחים ולא קרבנות אלא דברים, שנאמר: קחו עמכם דברים ושובו אל ה'. לכך אמר דוד : ארחץ בנקיון כפי, איני אומר להקריב לך, אלא לשמע בקול תודה, שאני מודה לך על דברי תורה. דבר אחר, קחו עמכם דברים, אמר משה : מעונה אלהי קדם, אלו ישראל, שבזכותן נברא העולם ועליהם העולם עומד. רבי אומר : ויגרש מפניך אויב, זה המן, שנאמר : איש צר ואויב, ולמה צר ואויב, אלא צר למעלן ואויב למטן, צר לאבות ואויב לבנים, צר לי ואויב לך. : ויאמר השמד, אלו בניו. : וישכן ישראל בטח בדד עין יעקב, אין עין אלא נבואה, שנאמר : כי נסך עליכם ה' רוח תרדמה ויעצם את עיניכם. אמר רבי שמעון בן גמליאל גדולה חבתן של ישראל שהקדוש ברוך הוא משנה סדרי בראשית בשביל טובתן, שהוא מוריד להם מן מן השמים ומעלה להם מן הארץ טל, שנאמר : ותעל שכבת הטל, וכן : אף שמיו יערפו טל. כיון שראה משה מתן שכרן של צדיקים, אמר להם : אשריך ישראל מי כמוך עם נושע בה', בני אדם שהן משתמשים בהקדוש ברוך הוא : מגן עזרך, כנגד אברהם, שנאמר : אשר מגן צריך בידך. : ואשר חרב גאותך, כנגד יצחק, שפשט צוארו כנגד החרב. : ויכחשו אויביך לך, כנגד יעקב, שנאמר : וילך אל ארץ מפני יעקב אחיו. : ואתה על במותימו תדרך, בימי מרדכי, שנאמר : ויקח המן את הלבוש ואת הסוס, מי גרם למרדכי לבא לידי הגדלה הזאת, אמר שהיה מתפלל בכל שעה, שנאמר : ומרדכי ידע את כל אשר נעשה, מאחר שראה עצמו בגדלה לא הגס לבו ולא עמד מן התפלה, אלא : וישב מרדכי, כשם שהיה מתחלה. : ונתן ה' אלהיך את כל האלות האלה, לא עליך אלא על איביך ועל שנאיך אשר רדפוך, ואתה תעמד לך מן התפלה, לאו, אלא מה כתיב אחריו, : ואתה תשוב ושמעת בקול ה', כשם שעשה מרדכי, שנאמר : וישב מרדכי אל שער המלך, שחזר לשקו ולתעניתו, לכך נאמר: קחו עמכם דברים. אף כאן הוא אומר, זה הדבר, לפי שלא התרצה הקדוש ברוך הוא לאהרן אלא על ידי התפלה, שנאמר : ובאהרן התאנף ה' מאד להשמידו.
דבר אחר, וזה הדבר, הדא הוא דכתיב : כבוד חכמים ינחלו, אין כבוד אלא תורה, תדע לך, מה אמר בראש דברי הימים: אדם שת אנוש וכן כלן, ואין אתה מוצא באחד מהם כבוד, עד שמגיע ליעבץ, שנאמר : ויהי יעבץ נכבד מאחיו. למה כתוב בו כבוד, על שיגע בתורה, הוי: כבוד חכמים ינחלו. וכן אתה מוצא באהרן, מה כתיב : תורת אמת היתה בפיהו, מה אמר הקדוש ברוך הוא למשה : ועשית בגדי קדש לאהרן אחיך לכבוד ולתפארת, וכל אלו בזכות התורה שהיה יגע בה, הוי: כבוד חכמים ינחלו.
דבר אחר, וזה הדבר, הדא הוא דכתיב : לעולם ה' דברך נצב בשמים, וכי אין דברו של הקדוש ברוך הוא נצב בארץ אלא בשמים, אמר רבי חזקיה בר חיא מפני שהבטיח הקדוש ברוך הוא דבר בשמים ואחר רד"ו שנים באתה ההבטחה שהבטיח הקדוש ברוך הוא את הצדיק, כיצד בשעה שאמר הקדוש ברוך הוא לאברהם : לך לך מארצך, ואעשך לגוי גדול, אמר לפני הקדוש ברוך הוא, רבונו של עולם מה הנאה יש לי בכל הברכות הללו והריני הולך מן העולם בלא בנים. אמר לו הקדוש ברוך הוא לאברהם כבר אתה יודע שאין אתה מוליד. אמר לפניו רבונו של עולם כך אני רואה במזל שלי שאיני מוליד. אמר לו מן המזל אתה מתיירא, חייך כשם שאי אפשר לאדם למנות את הכוכבים כך אי אפשר למנות בניך. אמר רבי יהודה בן רבי סימון בשם רבי חנין באותה שעה העלה הקדוש ברוך הוא את אברהם למעלה מכפת הרקיע ואמר לו : הבט נא השמימה וספר הכוכבים אם תוכל לספר אתם ויאמר לו כה יהיה זרעך, אמר לו כשם שאתה רואה את אלו ואי אתה יכול למנותם, כך יהיה זרעך שאין אדם יכול למנותם. וכן אתה מוצא ביעקב שהבטיחו הקדוש ברוך הוא ואמר לו : והיה זרעך כעפר הארץ. וכן : אנכי ארד עמך מצרימה ואנכי אעלך גם עלה, וקים לו הקדוש ברוך הוא, הוי: לעולם ה' דברך נצב בשמים. וכן אתה מוצא באהרן שהבטיחו הקדוש ברוך הוא למשה ואמר לו : ואתה הקרב אליך את אהרן אחיך, וקים לו הקדוש ברוך הוא, הוי: וזה הדבר אשר תעשה להם.
אמר רבי חנינא, יבוא קדוש, ויכנס לקדוש, ויקריב לפני קדוש, ויכפר על קדושים. יבוא קדוש, זה אהרן, שנאמר : לאהרן קדוש ה'. ויכנס לקדוש, זה מקדש, שנאמר : מקדש אדני כוננו ידיך. ויקריב לפני קדוש, זה הקדוש ברוך הוא, שנאמר : כי קדוש אני ה'. ויכפר על קדושים, אלו ישראל, שנאמר : קדשים תהיו. לקח פר בן בקר אחד, אמר רבי פנחס הכהן בר חמא, הדא הוא דכתיב : מגיד מראשית אחרית. פר אחד, זה אהרן. ואילם שנים, זה אלעזר ואיתמר, רמז נתן לו ששני בניו עתידין למות ואינן משמשין אלא שנים.
דבר אחר, וזה הדבר, באיזה זכות היה אהרן נכנס לבית קדשי הקדשים, אמר רבי חנינא בנו של רבי ישמעאל, זכות המילה היתה נכנסת עמו, שנאמר : בזאת יבא אהרן, זו המילה, כמה דאת אמר : זאת בריתי אשר תשמרו. וכן הוא אומר : בריתי היתה אתו החיים והשלום. רבי יצחק אומר, זכות השבטים היתה נכנסת עמו, שנאמר: וזה הדבר אשר תעשה להם, מנין זה, י"ב, ואלו הן י"ב אבנים שהיו נתונות על לבו של אהרן, ועליהם שמות השבטים, וכסדר הזה היו נתונות, ראובן שדרגנין, שמעון שמפוזין, לוי דיקניתין, יהודה ברדינין, יששכר סנפירינוון, זבולון אסמרגדין, דן כוחלין, נפתלי אבאטיס, גד הימוסיון, אשר קרומטיסין, יוסף פראלוקין, בנימין מרגליטוס. מה טעם, שיהא הקדוש ברוך הוא מסתכל בהם ובבגדי כהן בכניסתו ביום הכפורים ונזכר לזכות השבטים. רבי יהושע דסכנין בשם רבי לוי אמר, משל לבן מלכים שהיה פדגוגו נכנס אצלו ללמד סניגוריא על בנו, והיה מתירא מן העומדים עליו שמא יפגעו בו, מה עשה המלך הלבישו פורפירא שלו שיהו רואין אותו ומתיראין ממנו. כך אהרן היה נכנס בכל שעה לבית קדשי הקדשים, ואלולי זכיות הרבה שהיו נכנסות עמו ומסיעות אותו לא היה יכול להכנס, למה, שהיו מלאכי השרת שם, מה עשה לו הקדוש ברוך הוא נתן לו מדמות לבושי הקדש, שנאמר : ולבני אהרן תעשה כתנת, כשם שכתוב : וילבש צדקה כשרין וכובע ישועה בראשו וילבש בגדי נקם.
ומלאת בו מלאת אבן, כיצד היו נתונים, טור אדם פטדה וברקת, על אדם היה כתוב, אברהם יצחק ויעקב ראובן. על פטדה היה כתוב, שמעון. על ברקת היה כתוב, לוי. והטור השני נופך ספיר ויהלם, על נופך היה כתוב, יהודה. על ספיר היה כתוב, יששכר. על יהלם היה כתוב, זבולון. והטור השלישי לשם שבו ואחלמה, על לשם היה כתוב, דן. על שבו היה כתוב, נפתלי. על אחלמה היה כתוב, גד. והטור הרביעי תרשיש ושהם וישפה, על תרשיש היה כתוב, אשר. על שהם היה כתוב, יהוסף. על ישפה היה כתוב, בנימין שבטי ישורון: