וירא אלהים אל יעקב , כתיב : עשה עמי אות לטובה, מדבר בדוד ומתקים ביעקב, אות על שם שנאמר : אם כה יאמר עקדים יהיה שכרך וגו'. : יראו שנאי, זה עשו ואלופיו. : עזרתני, בצרה של שכם, דכתיב : ויהי חתת אלהים על הערים, : ונחמתני, בברכת אבלים. 
כתיב : מי יעלה בהר ה' ומי יקום וגו' נקי כפים וגו' ישא ברכה מאת ה' וגו'. כתיב : כה אמר ה' צבאות עוד יאמרו יברכך ה' נוה צדק הר הקדש וגו', כתיב : איש אמונות רב ברכות, זה יעקב, : ואץ להעשיר לא ינקה, זה עשו. כתיב : ברכת ה' היא תעשיר, ואץ להעשיר לא יעשיר אין כתיב כאן, אלא לא ינקה, זה עשו הרשע שנתחתן ביהודית ובשמת ומחלת להרבות עשר, שאין לו נקוי עולמים. כתיב : ונקיתי דמם לא נקיתי וגו', הדא הוא דכתיב : על רדפו בחרב אחיו ושחת רחמיו. : וירא אלהים אל יעקב עוד בבאו, רבי יצחק פתח : מזבח אבנים תעשה לי, והרי דברים קל וחמר ומה אם זה שבנה מזבח לשמי הרי אני נגלה עליו ומברכו, יעקב שאיקונין שלו קבועה בכסאי על אחת כמה וכמה. וירא אלהים אל יעקב, רבי לוי פתח : ושור ואיל לשלמים וגו', והרי דברים קל וחמר ומה זה שהקריב איל לשמי הרי אני נגלה עליו ומברכו, יעקב שאיקונין שלו קבוע בכסאי על אחת כמה וכמה. וירא אלהים : ברוך אתה בבאך וברוך אתה בצאתך, בבואו לבית חמיו נטען ברכות, : ואל שדי יברך אתך, ובצאתו מבית חמיו נטען ברכות, וירא אלהים אל יעקב. : מקים דבר עבדו ועצת מלאכיו ישלים, רבי ברכיה בשם רבי לוי אמר משמקים דבר עבדו אין אנו יודעין שעצת מלאכיו ישלים, אלא מלאך אחד נגלה על יעקב אבינו ואמר לו עתיד הקדוש ברוך הוא להגלות עליך בבית אל ולהחליף את שמך ואני עתיד לעמד שם, הדא הוא דכתיב : בית אל ימצאנו ושם ידבר עמנו, ידבר עמך אין כתיב כאן, אלא ושם ידבר עמנו, ונגלה עליו הקדוש ברוך הוא לקים דבריו של מלאך, ירושלים שכל הנביאים מתנבאים עליה, על אחת כמה וכמה שיקים דברי נביאיו. 
וירא אלהים עוד, רבי יוסי בר חנינא אמר עוד כבראשונה, מה ראשונה על ידי מלאך אף השניה על ידי מלאך. אמר רבי ברכיה עוד איני מיחד שמי על בריה אלא עליך ולא על אחר, שנאמר : וארא אל אברהם אל יצחק ואל יעקב, ולא אחר עמם. אמר רבי יודן עוד פעם אחרת אני נגלה עליך, ויברך אתו, מה ברכה ברכו, רבי אסי בשם רבי יונתן אמר ברכת אבלים ברכו. 
ויאמר לו אלהים אני אל שדי פרה ורבה , רבי יודן בשם רבי יצחק אמר הייתי אומר ראובן כבר הוא מבחוץ, שמעון כבר הוא מבחוץ, ובנימין כבר יצא מחלציו ועדין הוא במעי אמו. חזרתי ואמרתי: גוי, זה בנימין, וקהל גוים, זה מנשה ואפרים, דכתיב : וזרעו יהיה מלא הגוים. רבי ברכיה ורבי חלבו ורבי שמואל בר נחמן : ומלכים מחלציך יצאו, זה ירבעם ויהוא. רבנן אמרי אפשר אבנר אדם צדיק והוא חולק על מלכות בית דוד, אלא מדרש דריש והמליך את איש בשת, הדא הוא דכתיב: ומלכים מחלציך יצאו, זה שאול ואיש בשת. ומה ראו לקרב ולרחק בפלגש בגבעה, אלא מקרא קראו ורחקו אותו מקרא קראו וקרבו אותם מיד. מקרא קראו ורחקו : אפרים ומנשה כראובן ושמעון יהיו לי, מקרא קראו וקרבו, גוי וקהל גוים יהיה ממך. 
רבי יודן ורבי איבו ורבי משין בן נגרי [נגדי] בשם רבי יוחנן אמרו עתידין בניך לעשות גוי כקהל עמים, מה קהל עמים מקריבים בשעת אסור במות, אף בניך מקריבים בשעת אסור במות. רבי חנינא מיתי לה מהכא : ויקח אליהו שתים עשרה אבנים וגו' אשר היה דבר ה' אליו לאמר ישראל יהיה שמך, שמשעה שנתן לו השם הזה נאמר לו : גוי וקהל גוים יהיה ממך. רבי שמלאי מיתי לה מהכא : ויקרא שם העיר דן כשם דן אביהם אשר יולד לישראל, שמשעה שנאמר לו השם הזה נאמר לו: גוי וקהל גוים יהיה ממך. רבי יוחנן מיתי לה מהכא : עמים הר יקראו שם יזבחו זבחי צדק, משיעשו בניך כעמים להרו של זבולון, שם יזבחו זבחי אסור במות אין כתיב כאן, אלא זבחי צדק, צדקה אני עושה עמהם ומקבל את קרבנם, אלא גוי וקהל גוים יהיה ממך, לחיב על כל שבט ושבט, דברי רבי שמעון. ורבי יהודה אומר לחיב על כל קהל וקהל. 
ויעל מעליו אלהים , אמר ריש לקיש האבות הן הן המרכבה, שנאמר : ויעל אלהים מעל אברהם, ויעל מעליו אלהים, : והנה ה' נצב עליו, : ויצב יעקב מצבה וגו' ויסך עליה נסך, יצק עליה שמן כמלוא פי הפך. 
ויסעו מבית אל ויהי עוד כברת הארץ , אמר רבי אליעזר בן יעקב בשעה שהארץ חלולה ככברה והבר מצוי. רבנן אמרי כבר הבר מצוי ועונת הגשמים עברה, ועדין השרב לא בא. : ותלד רחל ותקש בלדתה, שלשה הן שנתקשו בשעת לדתן ומתו כשהן חיות, ואלו הן: רחל, ואשת פינחס, ומיכל בת שאול. רחל ותלד רחל ותקש בלדתה. אשת פינחס : וכלתו אשת פינחס. מיכל, שנאמר : ולמיכל בת שאול לא היה לה ילד עד יום מותה, אמר רבי יהודה בר סימון עד יום מותה לא היה לה, ביום מותה היה לה, הדא הוא דכתיב : הששי יתרעם לעגלה אשתו, ולמה הוא קורא אותה עגלה, אמר רבי יהודה בר סימון שפעת כעגלה ומתה. 
ויהי בהקשתה בלדתה וגו' , שני תלמידים משל רבי יהושע שנו עטיפתן בשעת השמד, פגע בהם סרדיוט אחד, אמר להם, אם אתם בניה של תורה תנו נפשכם עליה, ואם אין אתם בניה למה אתם נהרגים עליה. אמרו לו, בניה אנו ועליה אנו נהרגים אלא שאין דרכו של אדם לאבד את עצמו לדעת. אמר להם, שלשה שאלות אני שואל אתכם אם השיבותם לי הרי מוטב, ואם לאו הרי אני משמד אתכם. אמר להם, כתוב אחד אומר : נצב לריב ה', וכתיב : כי שם אשב לשפט את כל הגוים וגו'. אמרין לון בשעה שהקדוש ברוך הוא דן את ישראל דן אותן מעמד מקצר בדין ומפשר בדין, אבל כשהוא דן את אמות העולם, דן מישב ומדקדק בדין ומאריך בדין. אמר להם לא כך דרש רבי יהושע רבכם אלא אחד זה ואחד זה באמות העולם הכתוב מדבר, משהקדוש ברוך הוא דן את אמות העולם מישב דן אותם ומדקדק בדין ומאריך בדין, ואחר כך הוא נעשה אנטדיקוס כנגדן. אמר להם, מה הוא דין דכתיב : עבד אדמתו ישבע לחם וגו'. אמרו לו טוב מי שהוא חוכר שדה אחת ומזבלה ומעדרה ממי שהוא חוכר שדות הרבה ומובירן. אמר להם לא כך דרש רבי יהושע רבכם, אלא עובד אלהים עד יום מותו ישבע לחם, מלחמו של עולם הבא. : ומרדף ריקים ישבע ריש, אלו עובדי כוכבים שמרדפים אחרי הריק אחר עבודת כוכבים שלהם. אמר להם, מהו דין דכתיב: ויהי בהקשתה בלדתה, אמרו לו כך ממסמסין נפשה של חיה ואומרים לה בשעת הלדה אל תיראי כי בן זכר ילדת. אמר להם לא כך דרש רבי יהושע רבכם אלא כל שבט ושבט נולדה תאומתו עמו, כההיא דאמר אבא חלפוי בן קוריה תאומה יתרה נולדה עם בנימין. 
ויהי בצאת נפשה ותקרא שמו בן אוני , בר צערי בלשון ארמי. : ואביו קרא לו בנימין, בלשון הקדש. : ותמת רחל ותקבר, סמוך למיתה קבורה. : בדרך אפרתה הוא בית לחם, רבי ינאי ורבי יונתן הוו יתבין אתא ההוא מינא שאילנהו מאי דכתיב : בלכתך היום מעמדי וגו' והלוא צלצח בגבול בנימין וקבורת רחל בגבול יהודה, דכתיב: ותקבר בדרך אפרתה, וכתיב , בית לחם אפרתה. אמר רבי ינאי אסף חרפתי, אמר לו הכי אמר, בלכתך היום מעמדי עם קבורת רחל ומצאת שני אנשים בגבול בנימין בצלצח. ואית דאמרי בלכתך היום מעמדי בגבול בנימין בצלצח ומצאת שני אנשים עם קברת רחל, והאי דוקא, וכך אתה למד שבגבול בנימין הוו, וכתיב : ויעבר בארץ ימיני ולא מצאו, המה באו בארץ צוף, וכתיב : והנה נא איש אלהים בעיר הזאת. 
ויצב יעקב מצבה , תנן התם מותר המתים כו', רבי נתן אמר מותר המת יבנה לו בית על גבי קברו וכו', תני רבי שמעון בן גמליאל אין עושין נפשות לצדיקים דבריהם הן זכרוניהם, למדנו שנקראו ישראל על שם רחל, שנאמר : הבן יקיר לי אפרים. דבר אחר, : ותמת רחל ותקבר בדרך אפרת, מה ראה אבינו יעקב לקבר את רחל בדרך אפרת, אלא צפה יעקב אבינו שהגליות עתידות לעבר שם, לפיכך קברה שם כדי שתהא מבקשת עליהם רחמים, הדא הוא דכתיב : קול ברמה נשמע נהי בכי תמרורים רחל מבכה על בניה. 
ויהי בשכן ישראל , אמר רבי יהודה בר סימון קשה היא שלשלת יוחסין לפני הקדוש ברוך הוא שתעקר ממקומה, הדא הוא דכתיב: ויהי בשכן ישראל, וכתיב: ויהיו בני יעקב שנים עשר וגו'. : בני ראובן בכור ישראל, אמר מעתה בכורת ממון נטלה ממנו ולא נטלה ממנו בכורת יוחסין, דכתיב : ובני ראובן בכור ישראל, רבי לוי ורבי סימון חד מנהון אמר לא לראובן להתיחס, ואוחרנא אמר אין מיחסין ליוסף אלא לראובן. רבי חגי בשם רבי יצחק אמר אפלו בשעת הקלקלה אין מיחסין אלא לראובן, הדא הוא דכתיב: ויהי בשכן וגו'. : בני לאה בכור יעקב ראובן, רבי יודן בשם רבי אחא ראובן בכור לעבור, בכור ללדה, בכור לבכורה, בכור לנחלה, בכור לעבודה, בכור לתשובה, רבי עזריה אמר אף בכור לנבואה, שנאמר : תחלת דבר ה' בהושע. 
ואהליבמה ילדה וגו' , הדא הוא דכתיב : איך נחפשו עשו, רבי סימון אמר קלפת בצלים, כל כך למה : גליתי את מסתריו, בשביל לגלות את הממזרים שביניהם, וכמה ממזרים העמיד, רב אמר שלשה, רבי לוי אמר ארבעה, אמר רבי בנימין בשם רבי לוי קרח דהכא ממזר הוא. 
ויקח עשו את נשיו , אמר רבי יוחנן : לב חכם לימינו ולב כסיל לשמאלו, לב חכם לימינו, זה יעקב, דכתיב : ויקם יעקב וישא את בניו, ואחר כך : את נשיו, ולב כסיל לשמאלו, זה עשו, שנאמר: ויקח עשו את נשיו, ואחר כך את בניו. וילך אל ארץ מפני יעקב אחיו, רבי אליעזר אמר מפני שטר חוב, : כי גר יהיה זרעך, רבי יהושע בן לוי אמר מפני הבושה. 
ותמנע היתה פילגש לאליפז בן עשו , תני רבי שמעון בן יוחאי למה לי לדרש ולומר ותמנע היתה פילגש לאליפז, להודיע שבחו של ביתו של אברהם אבינו, עד היכן היו המלכיות ושלטונים רוצים להדבק בו, ומה היה לוטן, הוא היה אחד מן השלטונים, שנאמר : אלוף לוטן, וכתיב : ואחות לוטן תמנע, ותמנע היתה פילגש וגו', אמרה הואיל ואיני כדאי להנשא לו לאשה, אהא לו לשפחה. והרי הדברים קל וחמר, מה אם עשו הרשע שלא היה בידו אלא מצוה אחת על ידי שהיה מכבד את אביו היו מלכיות ושלטוניות רוצות להדבק לו, על אחת כמה וכמה שיהיו רוצין להדבק ביעקב אבינו הצדיק שקים את כל התורה כלה. 
ואלה בני צבעון ואיה וגו' , ואלה בני צבעון ואיה וענה, מה ראה הכתוב לכתב ענה ענה תרי זמני, תרי נינהו, לעולם חד הוא אלא שבא צבעון על אמו והולידה ענה, ונעשה בן ענה ובן צבעון ובן שעיר, מכל מקום חד הוא. תני האש והכלאים לא נבראו בששת ימי בראשית אבל עלו במחשבה להבראות. כלאים אימתי נבראו, בימי ענה, הדא הוא דכתיב : הוא ענה אשר מצא את הימים במדבר, רבי יהודה בר סימון אמר המיונס. רבנן אמרי המיסו, חציו חמור וחציו סוס, ואלו הן הסימנין, אמר רבי יונה כל שאזניו קטנות, אמו סוסה ואביו חמור, גדולות, אמו חמורה ואביו סוס. רבי מנא הוה מפקד לאלין דבי נשיאה דיהון זבנין מן אלין דאודניהון דקיקין, מפני שאמו סוסה ואביו חמור. מה עשה ענה הביא חמורה וזוג לה סוס זכר יצאת ממנו פרדה, אמר לו הקדוש ברוך הוא אני לא בראתי דבר של הזק ואתה בראת דבר של הזק, חייך שאני בורא לך דבר של הזק, מה עשה, הביא חכינא וזוג לה חרדון ויצאת מהם חברבר. מעולם לא אמר אדם שנשכו כלב שוטה וחיה, חברבר וחיה, פרדה לבנה וחיה. האש, רבי לוי בשם רבי נזירא שלשים וששה שעות שמשה אותה האורה, שתים עשרה של ערב שבת, ושתים עשרה של לילי שבת, ושתים עשרה של שבת, וכיון ששקעה חמה בלילי שבת בקש הקדוש ברוך הוא לגנז את האורה וחלק כבוד לשבת, הדא הוא דכתיב : ויברך אלהים את יום השביעי, במה ברכו, באורה. וכיון ששקעה חמה בלילי שבת והתחילה אורה משמשת, התחילו הכל מקלסים להקדוש ברוך הוא, הדא הוא דכתיב : תחת כל השמים ישרהו, מפני מה, : ואורו על כנפות הארץ, וכיון ששקעה חמה במוצאי שבת התחיל החשך ממשמש ובא, ונתירא אדם הראשון, דכתיב : ואמר אך חשך ישופני, מה עשה לו הקדוש ברוך הוא זמן שני רעפים והקישן זה לזה ויצאה האור וברך עליה, הדא הוא דכתיב : ולילה אור בעדני, אתיא כדשמואל, מפני מה מברכים על הנר במוצאי שבת, הואיל ותחלת בריתו. רב הונא בשם רבי יוחנן אף מוצאי יום הכפורים מברכין עליו מפני ששבת האור כל אותו היום. 