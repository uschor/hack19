הללויה הללו את ה' מן השמים. אלו שבשמים. ומי הם מלאכי השרת. הללוהו כל מלאכיו. כשם שיש צבאות הרבה בארץ כך הם בשמים.  אלה תולדות השמים והארץ בהבראם. לכך נאמר הללוהו כל צבאיו. ומי הם צבאיו שעושין צביונו של הקב"ה. שנאמר  ברכו ה' כל צבאיו. לכך נאמר הללוהו כל צבאיו. הללוהו שמש וירח. ומי הן שמש וירח האבות והאמהות שהן משולות בשמש ובירח. שנאמר  והנה השמש והירח. הללוהו כל כוכבי אור. ומי הן כוכבי אור אלו הצדיקים. שנאמר  ומצדיקי הרבים ככוכבים. לכך נאמר הללוהו כל כוכבי אור. מכאן אתה למד שכל אחד מהן יש לו כוכב בשמים ולפי מעשיו כך כוכבו מאיר. לכך נאמר הללו אותם שכוכביהם מאירים. הללו שמי השמים. מכאן אתה למד שאינן אלא גשמים . וכן הוא אומר  הנה השמים ושמי השמים. לכן נאמר הללוהו וגו'. אלו המים אותן מי בראשית. שנאמר  ויקרא אלקים לרקיע שמים. שא מים. יהללו את שם ה' וגו'. לא היה יגיעה לפני הקב"ה כשבראם. שנאמר  ביום עשות ה' אלקים וגו'. וכתיב  כי ששת ימים עשה ה'. לא היה יגיעה לפני הקב"ה אלא צוה ונבראו לעצמן. ולכך נאמר יהללו את שם ה'. שעל מנת כן נבראו להיות מקלסין אותו. ויעמידם לעד לעולם חק נתן ולא יעבור. ואי זה חק נתן. שאמר להם  יהי רקיע וגו'. מאותו היום לא זזו. ברא הקב"ה לשמוח בו. כביכול לא היתה בו שמחה לפי שחטא אדם נתקללה האדמה. שנאמר  ארורה האדמה וגו'. בא קין והרג הבל. אמר ליה  אי הבל אחיך.  קול דמי אחיך צועקים אלי מן האדמה.  נע ונד תהיה בארץ. ולא הניחו הקב"ה לשמוח במעשיו:
 הללו את ה' מן הארץ וגו'. אמר ישעיהו  כל הנקרא בשמי וגו'. לא ברא הקב"ה את האדם אלא לכבודו. וכן הוא אומר  כל פעל ה' למענהו וגו'. בראן להיות מקלסין וקלסוהו. שנאמר  השמים מספרים וגו'. וכשם שהשמים וכל אשר בהם מקלסין אותו כך הארץ וכל אשר בה מקלסין אותו. שנאמר הללו את ה' מן הארץ. הכל מקלסין את המלך. ומי המקלס אותו בתחלה בני פלטרין ואחר כך בני המדינה. לכך נאמר הללו את ה' מן השמים וגו'. לאחר שקלסוהו בשמים. ומי מקלס תחלה מי שהוא גדול מחברו. ומי הם הגדולים אלו התנינים. שנאמר  ויברא אלקים את התנינים הגדולים. לפיכך הם מקלסין תחלה. שנאמר תנינים וכל תהומות. וכמה תהומות הן לא נתפרשו. וכן הוא אומר  באין תהומות חוללתי. וכתיב  תהומות יכסימו. ועד עכשיו אין אדם יודע כמה הם. עד שאמרו בני קרח  תהום אל תהום וגו'. לכך נאמר תנינים וכל תהומות. כולם יהללו את שם ה':