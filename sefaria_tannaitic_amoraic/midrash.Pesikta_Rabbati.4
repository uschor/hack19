ויקח אליהו שתים עשרה אבנים כמספר שבטי בני יעקב אשר היה דבר ה' אליו לאמר ישראל יהיה שמך . ילמדנו רבינו ראש חודש שחל להיות בחנוכה הואיל שאין תפילות המוספין בחנוכה מי שהוא מתפלל תפילת המוספין מהו שיהא צריך להזכיר של חנוכה למדונו רבותינו אמר רבי סימון בשם רבי יהושע ראש חודש שחל להיות בחנוכה אף ע"פ שאין מוסף בחנוכה אלא בר"ח צריך להזכיר של חנוכה בתפילת המוספים שבת שחלה להיות בחנוכה אע"פ שאין מוסף בחנוכה אלא שבת צריך להזכיר של חנוכה בתפילת המוספין והיכן הוא מזכיר בהודאה: את מצא כל הניסים שעשה הקדוש ברוך הוא לישראל ועתיד לעשות להם בזכות השבטים אף בית המקדש עתיד להיבנות בזכות השבטים שנאמר ירושלים הבנויה  מה כתב אחריו ששם עלו שבטים  וכן כל מה שברא הקב"ה בזכות השבטים  [ברא] אתה מוצא שנים עשר חודש בשנה שנים עשר מזלות ברקיע שתים עשרה שעות ליום ושתים עשרה שעות לילה אמר הקדוש ברוך הוא אפילו העליונים והתחתונים לא בראתי אלא בזכות השבטים שכך כתב את כל אלה ידי עשתה  בזכות כל אלה שבטי ישראל שנים עשר   לכך כיון שבא אליהו לקרב את ישראל תחת כנפי השכינה נטל שתים עשרה אבנים למספר השבטים ובנה אותן מזבח מניין ממה שהשלים בנביא ויקח אליהו שתים עשרה אבנים למספר שבטי בני יעקב: [ויקח אליהו וגו'] כך פתח ר' תנחומא  [בי ר' אבא] ובנביא העלה ה' את ישראל ממצרים  זה משה ובנביא נשמר  זה אליהו אתה מוצא שתי נביאים עמדו להם לישראל משבטו של לוי משה ראשון ואליהו אחרון  [ושניהם גואלים את] ישראל בשליחות משה גאלם ממצרים בשליחות ועתה לך ואשלחך אל פרעה וגו'  ואליהו גאלם לעתיד לבא בשליחות הנה אנכי שולח לכם את אליהו הנביא וגו'  משה שגאלם ממצרים תחלה עוד לא חזרו ונשתעבדו במצרים ואליהו כשיגאל אותם מן הרביעית מאדום עוד אינם חוזרים ומשתעבדים אלא [היא] תשועת עולם ואת מוצא שמשה ואליהו שוין זה לזה בכל דבר משה נביא אליהו נביא משה נקרא איש האלקים  ואליהו נקרא איש האלקים  משה עלה למעלה ואליהו עלה למעלה שנאמר ויהי בהעלות אליהו  ומשה הרג את המצרי ואליהו הרג את חיאל ויאשם בבעל וימת  משה  [נתכלכל] על ידי אשה על ידי בתו של יתרו קראן לו ויאכל לחם  ואליהו  [נתכלכל]ע"יהצרפית לקחי נא לי פת לחם  משה ברח מפני פרעה ואליהו ברח מפני איזבל משה ברח ובא לבאר ואליהו ברח ובא לבאר דכתיב ויקם וילך וגו' ויבא באר שבע  משה ויכסהו הענן ששת ימים  ואליהו עלה בסערה ויהי בהעלות וגו'  במשה נאמר אם כמות אדם ימותון אלה  ובאליהו חי ה' אלקי ישראל [אשר עמדתי לפניו] אם יהיה [השנים האלה] טל ומטר כי אם לפי דברי  במשה ויעבור ה' על פניו  ובאליהו והנה ה' עובר  במשה וישמע את הקול  ובאליהו והנה אליו קול וגו'  משה כינס את ישראל להר סיני ואליהו כינסם להר הכרמל משה ביער עובדי ע"ז שימו איש חרבו על יריכו וגו'  ואליהו ביער ע"ז ותפש נביאי הבעל ושחטם משה קנאי מי לה' אלי  ואליהו קנאי ויאמר אליהו לכל העם גשו נא אלי  משה נטמן במערה ושמתיך בנקרת הצור  ואליהו נטמן במערה ולן שם כדכתיב ויבא אל המערה וילן שם  במשה ויבא אל הר האלקים  ובאליהו ויבא אל הר האלקים  משה בא למדבר ואליהו בא למדבר והוא הולך למדבר  משה השיח עמו על ידי מלאך וירא אליו מלאך ה'  ואליהוע"ימלאך והנה זה מלאך  משה שהה ארבעים יום וארבעים לילה שלא אכל ושלא שתה וכן אליהו הלך בכח האכילה ההיא ארבעים יום משה העמיד גלגל החמה ביום הזה אחל תת פחדך וגו'  ואליהו העמיד גלגל החמה היום יודע כי אתה אלקים בישראל  משה התפלל על ישראל אל תשחת עמך ונחלתך  ואליהו נתפלל על ישראל ענני ה' ענני [וגו' ואתה הסבת וגו']  משה כשנתפלל על ישראל תפש זכות אבות זכור לאברהם ליצחק ולישראל  וכן אליהו ה' אלקי אברהם יצחק [וישראל]  משה קיבלו ישראל על ידו אהבתו של מקום כל אשר דבר ה' נעשה ונשמע  ואליהו קבלו על ידו אהבתו של מקום שנאמר ה' הוא האלקים  משה עשה משכן בתוך בית סאתים זרע ואליהו עשה דכסומני  בתוך בית סאתים זרע בדבר אחד מצינו משה גדול מאליהו שלמשה אמר ואתה פה עמוד עמדי  ולאליהו מה לך פה אליהו  משה הוריד את האש ואליהו הוריד את האש משה כשהוריד את האש היו כל ישראל עומדים ורואין  [אותה] וירא כל העם וירונו  [ואליהו וירא כל העם ויפלו על פניהם]  משה בנה מזבח ואליהו בנה מזבח משה קרא שם ה'  [למזבח] ויקרא שמו שם ה' ניסי  ואליהו שם מזבחו ה' ויתן את האבנים בשם ה'  משה כשבנה את המזבח בנה אותו של שתים עשרה אבנים שנאמר ויקח אליהו שתים עשרה אבנים [וגו']: [ויקח אליהו שתים עשרה אבנים וגו'] זש"ה  השמים כסאי והארץ הדום רגלי  בסוף נבואתו של ישעיה נתנבא הפסוק הזה ואימתי נתנבא אותו בימי מנשה שכיון שהכניס מנשה את הצלם להיכל התחיל מתנבא ישעיה לישראל ואמר להם מה אתם מתגאים לי בבית הזה שבניתם לי העליונים והתחתונים אינם מחזיקים כבודי והבית הזה שבניתם לי אני צריך איזה בית אשר תבנו לי  הרי נבוכדנצר עולה ומחריב אותו ומגלה אתכם מיד כעס עליו מנשה ואמר להם תפשוהו רצו אחריו לתופשו ברח מפניהם פערה החרובית עצמה ובלעה אותו אמר רבי יצחק בר' חנינא בר פפא בר' יצחק והוא מביא חרשים ונוסר את החרובית והיה הדם שותת הדא הוא דכתיב וגם דם נקי שפך מנשה [הרבה מאד] עד אשר מלא את ירושלים פה לפה  איפשר לדבר הזה אלא שהרג את ישעיה [שהיה שקול כמשה] שנדבר עמו [פה אל פה] כמה שכתוב פה אל פה אדבר בו  התחיל ישעיה מוכיחן השמים כסאי והארץ הדום רגלי והבית הזה שיבנה לא תהיו סבורים  [שבשבילכם] נבנה אלא בשביל אחרים ובשביל מי נבנה ר' יהודה הלוי בר' שלום אומר בשביל התורה והיא היא שאומר איזה בית תבנו לי ובשביל מה נבנה בשביל את כל אלה ידי עשתה  בשביל התורה אלה החוקים והמשפטים והתורות  ורבי יהושע הכהן ברבי נחמיה אמר בשביל השבטים כל אלה שבטי ישראל  כיון שראה אליהו כח זכותם של שבטים שאפילו בית המקדש לא זכו ישראל שיבנה להם אלא בזכות השבטים כיון שבא להר הכרמל לקרב ישראל תחת כנפי השכינה  [לקח הוא] שתים עשרה אבנים למספר השבטים  [ובנה] אותם מזבח [שנאמר] ויקח אליהו שתים עשרה אבנים: