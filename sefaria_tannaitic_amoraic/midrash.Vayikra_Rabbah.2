דבר אל בני ישראל ואמרת אלהם אדם כי יקריב מכם קרבן לה', זהו שאמר הכתוב : הבן יקיר לי אפרים. עשרה נקראו יקרים, ואלו הן: התורה, והנבואה, והתבונה, והדעת, והסכלות, והעשר, והצדיקים, ומיתתן של חסידים, והחסד, וישראל. התורה מנין, שנאמר : יקרה היא מפנינים. הנבואה מנין : ודבר ה' היה יקר בימים ההם. התבונה מנין : יקר רוח איש תבונה. הדעת מנין : וכלי יקר שפתי דעת. הסכלות מנין : יקר מחכמה ומכבוד סכלות מעט. העשר מנין : והון אדם יקר חרוץ. צדיקים מנין : ולי מה יקרו רעיך אל. מיתתן של חסידים מנין : יקר בעיני ה' המותה לחסידיו. החסד מנין : מה יקר חסדך אלהים. ישראל מנין, הבן יקיר לי אפרים. ביקר ישראל עומדים לי, בנהג שבעולם אלף בני אדם נכנסין למקרא, יוצא מהן מאה. מאה למשנה, יוצאין מהן עשרה. עשרה לתלמוד, יוצא מהן אחד. הדא הוא דכתיב : אדם אחד מאלף מצאתי, דבר אחר, אדם אחד מאלף מצאתי, זה אברהם. : ואשה בכל אלה לא מצאתי, זו שרה. דבר אחר, אדם אחד מאלף מצאתי, זה עמרם. ואשה בכל אלה לא מצאתי, זו יוכבד. דבר אחר, אדם אחד מאלף מצאתי, זה משה. ואשה בכל אלה לא מצאתי, אלו נשי דור המדבר. רבי אומר נשי דור המדבר כשרות היו, כיון ששמעו שהן אסורות לבעליהן מיד נעלו דלתותיהן. אמר הקדוש ברוך הוא ישראל ביקר עומדין לי. רבי אבא בר כהנא ורבי יצחק, רבי אבא בר כהנא אמר אלו בקש פרעה משקל כל אחד ואחד מישראל אבנים טובות ומרגליות, לא הייתי נותן לו, אמר רבי יצחק והלוא בדמים נטלן משפחות משפחות של כנים, משפחות משפחות של ערוב, אין לו דמים, הוי ביקר ישראל עומדים לי.
הבן יקיר לי, בכל מקום שנאמר לי, אינו זז לעולם לא בעולם הזה ולא לעולם הבא, בכהנים כתיב : וכהנו לי, בלוים כתיב : והיו לי הלוים, בישראל כתיב : כי לי בני ישראל, בתרומה כתיב : ויקחו לי, בבכורות כתיב : כי לי כל בכור, בסנהדרין כתיב : אספה לי שבעים איש מזקני ישראל, בארץ ישראל : כי לי כל הארץ, בירושלים : העיר אשר בחרתי לי, במלכות בית דוד : כי ראיתי בבניו לי מלך, במקדש : ועשו לי מקדש, במזבח : מזבח אדמה תעשה לי, בקרבנות : תשמרו להקריב לי, בשמן המשחה : שמן משחת קדש יהיה זה לי. הא בכל מקום שנאמר לי, אינו זז לא לעולם הזה ולא לעולם הבא.
לי אפרים, רבי יהושע בן לוי אמר פלטיאני, רבי יהושע בר נחמן אמר אבגינוס, אמר רבי פנחס עטרה זו נתעטר אפרים מאבינו יעקב בשעה שנפטר לעולמו אמר לו אפרים ראש השבטים ראש הישיבה יפה ומעלה שבבני יהא נקרא על שמך : בן תחו בן צוף אפרתי, : ודוד בן איש אפרתי מבית לחם יהודה. : הבן יקיר לי אפרים אם ילד שעשועים, איזהו ילד שעשועים בן שתים בן שלש שנים. רבי אחא בשם רבי לוי בן רבי סיסי בן ארבע בן חמש שנים. : כי מדי דברי בו, אמר רבי יודן בשם רבי אבא בר כהנא די דבורי שנתתי בו, אמר רבי יהודה בן רבי סימון אפלו בשעה שאני מדבר עמו איני יכול לסבל בו, כי מדי דברי בו, כי בודאי דבורי בו.
דבר אל בני ישראל, רבי יודן בשם רבי ישמעאל בר נחמן, משל למלך שהיו לו פרקסין והיה מצוה את עבדו ואמר לו קפלו ונערו ותן דעתך עליו, אמר לו עבדו אדוני המלך מכל פרקסין שיש לך אי אתה מצוה אותי אלא על זה, אמר לו שאני מדביקו לגופי. כך אמר משה לפני הקדוש ברוך הוא, רבונו של עולם משבעים אמות אוותינטיאות שיש לך בעולמך אי אתה מצוה אותי אלא על ישראל : צו את בני ישראל, : דבר אל בני ישראל, : אמר אל בני ישראל. אמר לו שהן דבוקין לי, הדא הוא דכתיב : כי כאשר ידבק האזור אל מתני איש, אמר רבי אבין משל למלך שהיה לו פורפירין והיה מצוה את עבדו ואומר לו תן דעתך עליו וקפלו ונערו, אמר לו אדוני המלך מכל פורפירין שיש לך אי אתה מצוני אלא על זה, אמר לו שאותו לבשתי ביום מלכותי. כך אמר משה לפני הקדוש ברוך הוא, רבונו של עולם משבעים אמות אוותינטיאות שיש לך בעולמך אי אתה מצוה אותי אלא על ישראל, צו את בני ישראל, אמר אל בני ישראל, אמר לו הן שהמליכוני תחלה על הים ואמרו לי : ה' ימלך לעולם ועד, אמר רבי ברכיה משל לזקן שהיתה לו מעפורת והיה מצוה את תלמידו ואומר לו קפלה ונערה, אמר לו אדוני המלך מכל מעפראות שיש לך אי אתה מצוה אותי אלא על זו, אמר לו מפני שאותה לבשתי כשנתמניתי זקן. כך אמר משה לפני הקדוש ברוך הוא, רבונו של עולם משבעים אמות אוותינטיאות שבראת בעולמך אי אתה מצוה אותי אלא על ישראל, אמר לו שקבלו עליהם מלכותי בסיני ואמרו : כל אשר דבר ה' נעשה ונשמע. אמר רבי יודן בוא וראה כמה חבב הקדוש ברוך הוא את ישראל שמזכירן חמשה פעמים בפסוק אחד, שנאמר : ואתנה את הלוים נתונים וגו'.
אמר רבי שמעון בן יוחאי, משל למלך שהיה לו בן יחידי, בכל יום ויום היה מצוה את בן ביתו, אכל בני, או שתה בני, אזל לבית הספר, אתא מבית הספר. כך בכל יום ויום היה הקדוש ברוך הוא מצוה את משה ואומר לו: אמר אל בני ישראל, צו את בני ישראל. אמר רבי יהודה בר סימון, משל לאחד שהיה יושב ועושה עטרה למלך, ועבר אחד עליו, אמר לו מה אתה עושה, אמר לו אני עושה עטרה למלך, אמר לו כל שאתה יכול לקבע בה אבנים טובות ומרגליות קבע, זמרגדין קבע, מרגליות קבע, למה, שעתיד לנתן בראשו של מלך. כך אמר לו הקדוש ברוך הוא למשה, כל מה שאתה יכול לשבח את ישראל, שבח. לגדלן ולפארן, פאר. למה, שאני עתיד להתפאר בהם, שנאמר : ויאמר לי עבדי אתה ישראל אשר בך אתפאר.
רבי יהושע דסכנין בשם רבי לוי אמר, אף הכתובים חלקו כבוד לישראל, כמה דתימא : אדם כי יקריב מכם, אבל כשהוא בא לדבר בדבר של גנאי, ראה מה כתוב אדם מכם כי יהיה בעור בשרו אין כתיב כאן אלא : כי יהיה בעור בשרו. רבי שמואל בר נחמן אמר תרתין שיטין : אפס כי לא יהיה בך אביון, כשהוא בא לדבר בדבר של גנאי כי לא יחדל אביון מקרבכם אין כתיב כאן, אלא : מקרב הארץ. רבי שמואל בר נחמן אמר שיטה אחרת, ואלה יעמדו לקלל את העם אין כתיב כאן, אלא : ואלה יעמדו על הקללה, אבל בברכה כתוב : אלה יעמדו לברך את העם, רבי ברכיה ורבי חלבו ורבי אמי בשם רבי אלעאי אמרו, ולא עוד אלא שכשהפרענות באה לעולם צדיקים כובשין אותה, שנאמר: ואלה יעמדו על הקללה.
אמר רבי ברכיה אמר לו הקדוש ברוך הוא לאדם זה, אדם, יהא קרבנך דומה לקרבנו של אדם הראשון שהיה הכל ברשותו ולא הקריב מן הגזלות ומן החמסים, אף אתה לא תקריב מן הגזלות ולא מן החמסים, ואם עשית כן : ותיטב לה' משור פר.
דבר אחר, אדם, זה לשון חבה ולשון אחוה ולשון רעות, אמר הקדוש ברוך הוא ליחזקאל בן אדם, בן אנשים כשרים, בן צדיקים, בן גומלי חסדים, בן שמבזין את עצמן על כבודו של מקום ועל כבודן של ישראל כל ימיו. דבר אחר, בן אדם, למה הדבר דומה למלך בשר ודם שמרדה עליו אשתו ובניו, עמד ודחפן מביתו והוציאן לחוץ, לאחר מכאן שלח והביא בן אחד מאצלה אמר לו בן פלוני בוא ואראך ביתי ובית שכונתי שיש לי חוץ מאמך, כלום פחת כבודי ושכונתי אף על פי שאמך עומדת מבחוץ, כך נדמה ליחזקאל בן בוזי הכהן, שנאמר : ויהי בשלשים שנה ברביעי בחמשה לחדש, : היה היה דבר ה', זו שיטה ראשונה, ובשניה הוא אומר : והנה רוח סערה באה מן הצפון, מאחר שהראהו כל המרכבה אמר לו בן אדם זהו כבודי שהגבהתי אתכם למעלה מאמות העולם, כלום פחת כבודי ובית שכינתי לכם, שנאמר : ואם נכלמו מכל אשר עשו צורות הבית ותכונתו ומוצאיו ומובאיו, שמא תאמר אין לי מי שעובד אותי, כבר יש לי לפני ארבע מאות ותשעים וששה אלפים של מלאכי השרת שהם עומדים ומקדשים שמי הגדול בכל יום תמיד מיציאת החמה ועד שקיעתה ואומרים קדוש קדוש קדוש, משקיעת החמה ועד יציאתה ואומרים : ברוך כבוד ה' ממקומו, ואין צריך לומר שבעים לשון שבארץ, מפני מה אתם עושים דברים המכערים, דברים שאינן ראוין מכעיסין אתכם ביסורים הבאים עליכם, אבל מה אעשה הריני עושה למען שמי הגדול שנקרא עליכם, שנאמר : ואעש למען שמי לבלתי החל וגו'.
אדם כי יקריב מכם , למה לא נאמר איש כמו שנאמר להלן : דבר אל כל עדת בני ישראל איש כי יקריב, אף כאן יאמר הכתוב ויקחו לכם איש בקר או צאן, למה נאמר אדם, להביא את הגר. מכם, פרט לגוי שהוא מביא עולה. אמר רבי שמעון בן גמליאל שבעה דברים התקינו בית דין הגדול וזה אחד מהם, גוי שהביא עולתו ממדינת הים, אם הביא נסכים עמה קריבין נסכים משלו, ואם לאו קריבין משל צבור, ותנאי בית דין הוא כהן גדול שמת מנחתו קרבה משל צבור, רבי יהודה אומר משל יורשים, ושלמה היתה קרבה על המלח ועל העצים. אמר רבי שמעון בן גמליאל פעם אחת הייתי מהלך בדרך מצאני אדם אחד והיה בא אלי כבא על חברו בזרוע, אמר לי אתם אומרים שבעה נביאים עמדו לאמות העולם והן מעידין בהן ויורדין לגיהנם. אמרתי לו בני כך משבעה דורות ואילך יכולים אמות העולם לומר לא נתנה לנו תורה ועדין לא העידו בנו, מפני מה אנו יורדין לגיהנם. אמרתי לו בני כך שנו חכמים במשנה גר שבא להתגייר פושטין לו יד להכניסו תחת כנפי השכינה, מכאן ואילך גרי הדור מעידין בדור. מן הבהמה מן הבקר וגו', אם נאמר מן הבהמה, למה נאמר מן הבקר ומן הצאן, מכאן אמרו מקבלים מיני זבחים מרשעי ישראל כדי להכניסן תחת כנפי השכינה, חוץ מן המומר והמנסך את היין ומחלל שבתות בפרהסיא.
מן הבקר ומן הצאן, ברוך המקום שספר עצמו עם הצדיקים הראשונים, אדם העלה שור על גבי המזבח, שנאמר : ותיטב לה' משור פר, נח קים מה שכתוב בתורה, שנאמר : ויבן נח מזבח לה', אברהם קים את התורה כלה, שנאמר : עקב אשר שמע אברהם וגו', שהוא עשה קרבן והקריב איל, יצחק קים מה שכתוב בתורה והשליך עצמו לפני אביו כשה זבוח. יעקב קים מה שכתוב בתורה, שנאמר : ויתנו אל יעקב את [כל] אלהי הנכר וגו'. יהודה קים מה שכתוב בתורה, שנאמר : בא אל אשת אחיך וגו'. יוסף קים מה שכתוב בתורה, שנאמר : כבד את אביך וגו' לא תרצח לא תנאף לא תגנב לא תענה לא תחמד, עד שלא נתנה תורה להם והם עשו אותה מאליהן, לפיכך אהבם הקדוש ברוך הוא אהבה גמורה והשוה את שמם לשמו הגדול, עליהם הוא אומר : אשרי תמימי דרך ההולכים בתורת ה', ואמר : הצור תמים פעלו, ואמר : האל תמים דרכו.
ושחט את בן הבקר וגו' ובאיל הוא אומר : צפנה לפני ה', אמרו בשעה שעקד אברהם אבינו את יצחק בנו התקין הקדוש ברוך הוא שני כבשים, אחד של שחרית ואחד של ערבית, וכל כך למה, שבשעה שהיו ישראל מקריבין תמיד על גבי המזבח וקורין את המקרא הזה צפנה לפני ה', זוכר הקדוש ברוך הוא עקדת יצחק, מעידני עלי את השמים ואת הארץ, בין גוי בין ישראל בין איש בין אשה בין עבד בין אמה, קורין את המקרא הזה, צפנה לפני ה', זוכר הקדוש ברוך הוא עקדת יצחק, שנאמר: צפנה לפני ה'. דבר אחר, צפנה לפני ה', כנגד מעשיהם של אברהם יצחק ויעקב שהם צפונים לפניו, ומנין שהלשון הזה הוא לשון צפנה, שנאמר : חדשים גם ישנים דודי צפנתי לך, אברהם יצחק ויעקב ישנים, עמרם בן קהת וכל הכשרים שהיו במצרים, חדשים, שנאמר: חדשים גם ישנים, חבורתו של משה וחבורתו של יהושע וחבורתו של דוד ושל חזקיה ישנים, חבורתו של עזרא ושל הלל ושל רבי יוחנן בן זכאי ושל רבי מאיר וחבריו, חדשים, ועליהם הוא אומר: חדשים גם ישנים.
בשור הוא אומר : וכרעיו ירחץ במים והקטיר, ובאיל הוא אומר : והקרב והכרעים ירחץ במים והקריב, מה בין איל לשור, שור חסר שתי וערב איל אין חסר שתי וערב. אמרו חכמים למדנו הקרבה לשור מן האיל, והקרבה לאיל מן השור, אמר להם רבותי עפר אני תחת כפות רגליכם אומר לפניכם דבר אחד, אמרו לו אמר, אמר להם רבותי שנים עשר נשיאים עמדו לחנכת המזבח לזה עולה ולזה עולה, לזה חטאת ולזה חטאת, [לזה אשם ולזה אשם], לזה זבח שלמים ולזה זבח שלמים, ונאמר להלן הקרבה בשור ואיל וכאן נאמר הקרבה באיל ולא נאמר בשור, כדי שלא יאמר אדם בעצמו אלך ואעשה דברים מכערים דברים שאינן ראויין אביא שור שיש בו בשר הרבה ואעלה לגבי מזבח והריני עמו ברחמים ומקבלני בתשובה, לכך נאמר הקרבה באיל ולא נאמר הקרבה בשור.