חג הסכות תעשה לך שבעת ימים.  [למה נאמר? לפי שנאמר] חג הסכות שבעת ימים לה',  [יכלול לגבוה! תלמוד לומר] תעשה לך.

[אם כן, מה תלמוד לומר "לה'"?] כל זמן שאתה עושה סוכה [לך], מעלה אני עליך כאלו אתה עושה לגבוה.

תעשה.  פרט לסוכה ישנה.) [ולא מן העשוי]. מכאן אתה אומר,  הדלה עליה את הגפן ואת הקיסום וסיכך על גבן פסולה.

ר' אליעזר אומר, כשם שאין אדם יוצא ידי חובתו, ביום טוב הראשון של חג, בלולבו של חברו; כך אין אדם יוצא ידי חובתו, ביו"ט הראשון בסוכתו של חברו, שנאמר חג הסכות תעשה לך. וחכמים אומרים, בלולבו של חברו אינו יוצא, שנאמר  ולקחתם לכם ביום הראשון, פרי עץ הדר, כפות תמרים וענף עץ עבות וערבי נחל  - לכל אחד ואחד. אבל יוצא הוא בסוכתו של חברו, שנאמר  כל האזרח בישראל ישבו בסכות, כל ישראל ישבו בסוכה אחת.

ר' שמעון אומר, פסח וחג שאין עונת מלאכה - עשה זה ז' וזה ח' , עצרת שהיא עונת מלאכה, אינה אלא יום אחד בלבד. מלמד שחסך הכתוב על ישראל.

באספך מגרנך ומיקבך. מה גורן ויקב מיוחדים שגדלים על מי שנה שעברה, [ומתעשרים לשנה שעברה; אך כל שגדלים על מי שנה שעברה - מתעשרים לשנה שעברה]. יצאו ירקות, שאין גדלים על מי שנה שעברה, [מתעשרים לשנה הבאה], דברי ר' יוסי הגלילי.

ר' עקיבא אומר, מה גורן ויקב מיוחדים שגדלים על  [רוב] מים, ומתעשרים לשנה שעברה; [אף כל שגדלים על רוב מים - מתעשרים לשנה שעברה]. יצאו ירקות, שאין גדלים על  [רוב] מים,  מתעשרים לשנה הבאה.
