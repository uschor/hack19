למנצח לבני קרח מזמור כל העמים תקעו כף. זה שאמר הכתוב  ברבות צדיקים ישמח העם. כשהרשעים מושלים בעולם הכל נאנחים והכל מצירין ואין אדם הולך בקומה זקופה. וכן שלמה אומר  בקום רשעים יסתר אדם ובאבדם ירבו צדיקים. קשה לפני הקב"ה יום שמשליט אדם על אדם לרע לו. וכן הוא אומר  הנה חזק ואמץ לה' כזרם ברד סער קטב כזרם מים כבירים שוטפים הניח לארץ ביד. מהו ביד. יד בן אדם ששלטה על אדם כמוהו. לכך נאמר כל העמים תקעו כף. למה כן  שבר ה' מטה רשעים. לכך כי ה' עליון נורא מלך גדול על כל הארץ:
 ידבר עמים תחתינו. אימתי כשיבחר לנו את נחלתנו את נחלת גאון יעקב.  אימתי הוא יבחר ויתן את נחלתנו כשישב על כסא קדשו. וכן הוא אומר  והפכתי כסא ממלכות. וכן דניאל אומר  חזה הוית עד די כרסון רמיו. ואימתי הוא יושב  ועלו מושיעים בהר ציון לשפוט את הר עשו. ר' יהודה בר נחמן בשם ריש לקיש אמר כיון שעלה הקב"ה לדין ויושב על כסא לדון כיון שתוקעים בשופר הוא עולה והופך מדת הדין למדת רחמים. ועולה בדין משהשופר עולה בתרועה.  וה' בקול שופר. ברחמים. שנאמר  ה' ה' אל רחום וחנון ארך אפים:
