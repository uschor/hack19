ראשית . מלמד  שאין תורמים אותן אלא מן המובחר.  מצינו בשני מינים שבאלו, אין תורמים מזה על זה; כך שני מינים [נ"א שבתבואה ושבירק], אין תורמים מזה על זה.

וראשית גז.  ולא ראשית השטף.

 גז [צאנך]. פרט לטרפה.

ראשית גז. בין בארץ בין בחוץ לארץ.

צאנך. ולא של אחרים. מכאן אמרו,  הלוקח גז צאנו של נכרי, פטור מראשית הגז. גז צאנו של חברו, אם שייר המוכר - חייב, ואם לאו - הלוקח חייב. .

תתן לו. שיהיה לו כדי מתנה. מכאן אמרו,  כמה נותן לו? משקל ה' סלעים ביהודה, שהם עשרה בגליל. מלובן, כדי לעשות ממנו בגד קטן. .

 וכמה צאן יהא לו, ויהא חייב בראשית הגז? בית שמאי אומרים שתי רחלות, שנאמר  והיה ביום ההוא יחיה איש עגלת בקר ושתי צאן.

ובית הלל אומרים חמש, שנאמר  וחמש צאן עשויות.

רבי עקיבא אומר, ראשית גז - שתים. צאנך - ארבע, תתן - הרי חמש.
