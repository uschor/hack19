למנצח מזמור לדוד ה' בעזך ישמח מלך. זה שאמר הכתוב  והיה ביום ההוא שורש ישי אשר עומד לנס עמים. אמר רבי חנינא אין מלך המשיח בא אלא ליתן לאומות העכו"ם שש מצות. כגון סוכה ולולב ותפילין. אבל ישראל למדין תורה מן הקדוש ברוך הוא שנאמר  וכל בניך למודי ה'. ולמה בשביל  אליו גוים ידרושו. רבי חנינא בשם רבי אחא אמר מהו  והיתה מנוחתו כבוד. שהוא נותן לו למלך המשיח מן הכבוד של מעלה. הוי בעזך ישמח מלך:
 דבר אחר ה' בעזך ישמח מלך. אמר רבי סימון  מי הוא זה מלך הכבוד ה' צבאות הוא מלך הכבוד סלה. זה מלך שחילק מכבודו ליראיו ה' צבאות הוא מלך הכבוד סלה. שנו רבותינו מלך בשר ודם אין רוכבים על סוסו ואין יושבין בכסאו ואין משתמשין בשרביטו. ומשה נשתמש בשרביטו של הקב"ה שנאמר  ויקח משה את מטה האלקים בידו. ואליהו רכב על סוסו. ומה סוסו של הקב"ה סופה וסערה. וכתיב  ויעל אליהו בסערה השמים. מלך בשר ודם אין לובשין עטרה שלו. והקב"ה נתנה למלך המשיח שנאמר  תשית לראשו עטרת פז. מלך בשר ודם אין לובשין פורפורייא שלו. ומהו הוד והדר. ובמלך המשיח כתיב  הוד והדר תשוה עליו. מלך בשר ודם אין יושבין על כסאו ושלמה ישב על כסאו שנאמר  וישב שלמה על כסא ה' למלך. מלך בשר ודם אין קוראין לסגן שלו בשמו. והקב"ה קרא למשה בשמו שנאמר  ראה נתתיך אלקים לפרעה. וכן ישראל  אני אמרתי אלקים אתם. וקראן קדושים שנאמר  קדושים תהיו כי קדוש אני. וכתיב  כי עם קדוש אתה. וקורא למלך המשיח על שמו. ומה שמו  ה' איש מלחמה. ומלך המשיח  וזה שמו אשר יקראו ה' צדקנו. וירושלים נקראת על שמו  ושם העיר מיום ה' שמה. וישראל לובשין לבושו של הקב"ה שנאמר בו  עז התאזר. ונתנו לישראל שנאמר  עורי עורי לבשי עוזך. אמר רבי לוי טב למדינתא דשמה כשם מלכה ושם מלכה כשם אלהא. זה שאמר הכתוב  ועמד ורעה וגו' בשם ה'. אותה שעה בעזך ישמח מלך. דבר אחר אין עז אלא תורה שנאמר  ה' עז לעמו יתן. דבר אחר אין עז אלא ארץ ישראל שנאמר  ויתן לשבי עוזו. ואין עוז אלא מלכות שנאמר  ויתן עז למלכו:
 תאות לבו נתת לו. ומהו ארשת שפתיו רשות שבשפתיו. שהן אומרים לו מדינה פלוני מרדה והוא אומר ילך גובאי ויחבל אותה. אפרכיא פלניא מרדה בך והוא אומר ילך מלאך המות ויחבל אותה. שנאמר  והכה ארץ בשבט פיו. וארשת שפתיו. כשהוא גוזר דבריו הן קיימין:
 כי תקדמנו ברכות טוב. רבי יהודה אומר ברכות משה שנקרא טוב שנאמר  ותרא אותו כי טוב הוא. רבנן אמרי ברכותיה של תורה שנאמר  כי לקח טוב נתתי לכם תורתי. חיים שאל ממך. אמר רבי יוחנן שלשה בני אדם אמר להן הקב"ה שאל וכו' במזמור למה רגשו. אמר רבי ברכיה וגם לאותם שירדו חיים שאולה. ואלו הן - קרח ועדתו שיעלו. ואחז. גדול כבודו בישועתך. הוד של רב והדר של תלמיד. כענין שנאמר  ונתתה מהודך עליו. מהודך ולא כל הודך. והיכן ניתן ליהושע. רבי יודן אמר בירדן ניתן לו. במשה כתיב  וייראו מגשת אליו. וביהושע כתיב  וייראו אותו כאשר יראו את משה:
 כי תשיתהו ברכות לעד.  והתברכו בו גוים. תחדהו בשמחה את פניך. ר' ברכיה בשם רבי שמואל אמר כתוב אחד אומר  ועד עתיק יומיא מטה וקדמוהי הקרבוהי. וכתוב אחד אומר  והקרבתיו ונגש אלי. הא כיצד המלאכים מכניסין אותן עד מחיצתן והקב"ה פושט ידו ומקרב אותן אצלו. לכך נאמר והקרבתיו. תמצא ידך לכל אויביך. רבי לוי אמר תהא ידך מצויה להפרע מהן. תשיתמו כתנור אש. רבנן אמרי יש גיהנם לעתיד לבוא וכו' במזמור השמים מספרים שלמעלה: