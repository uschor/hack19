כל הנחלים הלכים אל הים, ומהיכן הארץ שותה, רבי אליעזר ורבי יהושע, רבי אליעזר אומר מימי אוקינוס היא שותה, דכתיב : ואד יעלה מן הארץ והשקה, אמר לו רבי יהושע מימי אוקינוס לא מים מלוחין הן, אמר לו מתמתקין הן בעבים, דכתיב : אשר יזלו שחקים, איכן הם נעשים נוזלים בשחקים. ורבי יהושע אומר ממים העליונים היא שותה, דכתיב : למטר השמים תשתה מים, והעננים מתגברין מן הארץ עד לשמים ומקבלין אותן כמפי הנוד, דכתיב : יזקו מטר לאדו, וחושרין אותה ככברה, ואין טפה נוגעת בחברתה, דכתיב : חשכת מים עבי שחקים, ולמה קורא אותן שחקים, שהם שוחקין את המים. רבי אבא בר כהנא אמר כהדין מסוסא. רבי שמואל בר נחמן אמר כדקין הללו של בהמה, דאמר רבי יהושע קשה יום ירידת גשמים שהיא שקולה כנגד כל מעשה בראשית, ומה טעם : עושה גדלות עד אין חקר ונפלאות עד אין מספר. במה : הנתן מטר על פני ארץ וגו'. 
כיצד הארץ שותה, רבי יהודה ורבי סימון ורבנן, רבי יהודה אומר כהדין נילוס דמשקה וחוזר ומשקה. רבי סימון אמר כמין תבה, כהדין קבריאל דמרבי וקבר. ורבנן אמרי כמין תווהא [נהר הוא בבבל ושמו תווהא], ולמה הוא קורא אותו תוואה, שהוא חוזר ומשקה אחת לארבעים שנה, ממנו היתה הארץ שותה מתחלה, שנאמר : ואד יעלה מן הארץ. וחזר בו הקדוש ברוך הוא, שלא תהא הארץ שותה אלא מלמעלה. רבי שמואל בר נחמן בשם רבי חנינא דצפורי, ואית דאמרי רבי חנין דצפורי בשם רבי שמואל בר נחמן, בשביל ארבעה דברים חזר בו הקדוש ברוך הוא שלא תהא הארץ שותה אלא מלמעלן, בשביל בעלי זרוע, ובשביל להדיח טללים רעים, ושיהא הגבוה שותה כנמוך, ושיהו הכל נושאין עיניהם לשמים, שנאמר : לשום שפלים למרום וגו'. 
דבר אחר, כל הנחלים הולכים אל הים, זה אוקינוס. והים איננו מלא, זה אוקינוס, שאינו מתמלא לעולם. מעשה ברבי אליעזר ורבי יהושע שהיו פורשין בים הגדול, נכנסה הספינה למקום שהמים לא היו מהלכין, אמר לו רבי אליעזר לרבי יהושע לא באנו לכאן אלא לנסיון, מלאו משם חבית מלא מים, מכיון דאתון לרומי, אמר לון אדריאנוס, מי אוקינוס מה הן, אמרין ליה מים בולעים הן למים. ואמר לון אפשר כל הנחלים שם ואינן מתמלאין. אמרין ליה בולעין הן לכל מים שבעולם. אמר לון איני מאמין לכם עד דתחמון לי לכאן, נסבון המים שלקחו ממי אוקינוס ומלון לוקניתא מים, והוון יהבין בגויה מים והן בולעין להון. על דעתיה דרבי אליעזר משם הם שואבין, ועל דעתיה דרבי יהושע לשם הם שבים ללכת. 
דבר אחר, כל הנחלים הלכים אל הים, כל חכמתו של אדם אינה אלא בלב. והים איננו מלא, והלב אינו מתמלא לעולם. תאמר שמשעה שאדם מוציא חכמתו מלבו שוב אינה חוזרת עליו לעולם, תלמוד לומר, שם הם שבים ללכת. 
דבר אחר, כל הנחלים, כל התורה שאדם לומד אינה אלא בלב, והים איננו מלא, והלב איננו מלא, לא הנפש שבעה לעולם, שנאמר : וגם הנפש לא תמלא. תאמר שמשעה שאדם מוציא את תלמודו לאחר שוב אינה חוזרת עליו, תלמוד לומר, שם הם שבים ללכת, דכתיב : והיו הדברים האלה אשר אנכי מצוך היום על לבבך. מטרונא אחת שאלה את רבי יוסי בר חלפתא, אמרה ליה מהו דין שנאמר : יהב חכמתא לחכימין, לא הוה צריך קרא למימר אלא יהב חכמתא ללא חכימין ומנדעא ללא ידעי בינה. אמר לה משל, אם יבואו אצלך שני בני אדם ללוות ממך ממון, אחד מהן עשיר ואחד מהן עני, לאיזה מהן את מלוה לעשיר או לעני, אמרה לו לעשיר. אמר לה, ולמה, אמרה לו שאם אבד העשיר ממוני יש לו מהיכן יפרע, אבל אם אבד העני ממוני מאין יפרע לי. אמר לה ולא ישמעו אזניך מה שאת מוציאה מפיך, אלו נתן הקדוש ברוך הוא חכמה לטפשים היו יושבים והוגין בה בבתי כסאות ובבתי תיאטריאות ובבתי מרחצאות. אלא נתן הקדוש ברוך הוא חכמה לחכימין והם יושבין והוגין בה בבתי כנסיות ובבתי מדרשות, הוי יהב חכמתא לחכימין ומנדעא לידעי בינה. 
דבר אחר, כל הנחלים הלכים אל הים, כל הגרים אינן נכנסין אלא בישראל, והים איננו מלא, וישראל ממנינן אינן חסרין לעולם. שנאמר : מי מנה עפר יעקב, שמא תאמר שכל מי שאיננו מתגיר בעולם הזה מתגיר בעולם הבא, תלמוד לומר : הן גור יגור, מכאן ואילך אפס מאותי, הפסק מאתי, מאן גבי, מי גר אתך בעולם הזה, עליך יפול לעולם הבא. אמר רבי יוחנן ולא עוד אלא במקום שהוא מתגיר משם הוא נוטל חלקו, שנאמר : והיה בשבט אשר גר הגר וגו'. 
דבר אחר, כל הנחלים הלכים אל הים, כל המתים אינן נכנסין אלא לשאול, והשאול אינו מתמלא לעולם, שנאמר : שאול ואבדון לא תשבענה וגו'. תאמר משהם מתים בעולם הזה שוב אינם חיים לעולם הבא, תלמוד לומר אל מקום שהנחלים הלכים שם הם שבים ללכת, למקום שהמתים מתכנסין לעולם הבא, שם הם שבים ועתידים לומר שירה לימות המשיח, מאי טעמא : מכנף הארץ זמרת שמענו. ואומר : יחיו מתיך נבלתי יקומון. 
דבר אחר, כל הנחלים הלכים אל הים, כל ישראל אינם מתכנסין אלא לירושלים ועולים בפעמי רגלים בכל שנה ושנה. והים איננו מלא, וירושלים אינה מתמלאת לעולם, דתנינן עומדין צפופים ומשתחוים רוחים. רבי שמואל בר חובה בשם רבי אחא אמר ארבע אמות רוח בין כל אחד ואחד, ואמה מכל צד כדי שלא יהא שומע תפלתו של חברו ויטעה. אל מקום שהנחלים הלכים, למקום שישראל מתכנסין בעולם הזה, שם הם מתכנסין לעולם הבא לעתיד לבוא, שנאמר : והיה ביום ההוא יתקע בשופר גדול ובאו האבדים בארץ אשור והנדחים בארץ מצרים והשתחוו לה' בהר הקדש בירושלים. 
דבר אחר, כל הנחלים הלכים אל הים, כל הממון אינו עולה אלא למלכות אדום, ומלכות אדום אינה מתמלאת לעולם, דאמר רבי לוי כתיב : ועיני האדם לא תשבענה, ועיני אדום לא תשבענה. תאמר משהממון נכנס באדום שוב אינו חוזר לבעליו, תלמוד לומר: אל מקום שהנחלים הלכים שם הם שבים ללכת, למקום שהממון מתכנס למלכות אדום בעולם הזה, משם הוא מתפזר לימות המשיח, דכתיב : והיה סחרה ואתננה קדש לה' וגו'. רבי ישמעאל ברבי יוסי בעא קמיה רבי, אמר ליה מהו דין דכתיב : כי לישבים לפני ה' יהיה סחרה. אמר לו כגון את וחבריך ושני עטופי סדינים כיוצא בך, שאין אתם חשובים בעצמכם כלום. אמר רבי ירמיה בן אלעזר עתיד הקדוש ברוך הוא לחדש מאור פניהם של צדיקים לעתיד לבוא, הא כמה דאת אמר : ואהביו כצאת השמש בגברתו, כשם שהוא מחדש פניהם, כך הוא מחדש לבושיהם, יומא דין סימיסריקון, מחר אולוסריקון. אמר ליה מהו דין דכתיב : לאכל לשבעה ולמכסה עתיק, אמר ליה יומא דין ארסקינון ולמחר אולוסריקון. 