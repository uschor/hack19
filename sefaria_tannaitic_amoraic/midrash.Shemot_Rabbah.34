ועשו ארון עצי שטים, הדא הוא דכתיב : שדי לא מצאנהו שגיא כח, אמר רבנו הגדול צריכין אנו להחזיק טובה לאיוב שכל מה שאמר אליהוא בא הוא והוסיף על דבריו, אמר איוב לחבריו מה אתם סוברים שכל מה שאמרתם הוא כל שבחו, מי יוכל לספר כל שבחיו וגבורותיו של הקדוש ברוך הוא, כל הדברים שדברתם : הן אלה קצות דרכיו, בא אליהוא ואמר: שדי לא מצאנהו שגיא כח, מי ששומע הפסוק הזה אומר שמא חרופים הוא, חס ושלום, אלא כך אמר אליהוא לא מצינו כח גבורתו של הקדוש ברוך הוא עם בריותיו, שאין הקדוש ברוך הוא בא בטרחות עם בריותיו, לא בא על האדם אלא לפי כחו, אתה מוצא כשנתן הקדוש ברוך הוא את התורה לישראל אלו היה בא עליהם בחזק כחו, לא היו יכולין לעמד, שנאמר : אם יספים אנחנו לשמע וגו'. אלא לא בא עליהם אלא לפי כחם, שנאמר : קול ה' בכח, בכחו אינו אומר אלא בכח, לפי כחו של כל אחד ואחד. דבר אחר, שדי לא מצאנהו שגיא כח, בשעה שאמר הקדוש ברוך הוא למשה עשה לי משכן, התחיל מתמיה ואומר כבודו של הקדוש ברוך הוא מלא עליונים ותחתונים והוא אומר עשה לי משכן, ועוד היה מסתכל וראה ששלמה עומד ובונה בית המקדש שהוא גדול מן המשכן, ואמר לפני הקדוש ברוך הוא : כי האמנם ישב אלהים על הארץ, אמר משה ומה בית המקדש שהוא יותר ויותר מן המשכן שלמה אומר כן, משכן על אחת כמה וכמה, לכך אמר משה : ישב בסתר עליון, אמר רבי יהודה בר רבי סימון יושב בסתר הוא עליון על כל בריותיו, מהו : בצל שדי, בצל אל, בצל רחום, בצל חנון, אין כתיב כאן, אלא בצל שדי, בצל שעשה בצלאל, לכך נאמר: בצל שדי יתלונן, אמר הקדוש ברוך הוא לא כשם שאתה סבור כך אני סבור, אלא כ' קרש בצפון וכ' בדרום וח' במערב, ולא עוד אלא שארד ואצמצם שכינתי בתוך אמה על אמה.
דבר אחר, ועשו ארון עצי שטים, מה כתיב למעלה: ויקחו לי תרומה, מיד ועשו ארון עצי שטים, מה התורה קדמה לכל, כך במעשה המשכן הקדים את הארון לכל הכלים, מה האור קדם לכל מעשה בראשית, דכתיב : ויאמר אלהים יהי אור, ואף במשכן בתורה שנקראת אור, דכתיב : כי נר מצוה ותורה אור, קדמו מעשיה לכל הכלים. דבר אחר, ועשו ארון, מפני מה בכל הכלים האלה כתיב: ועשית, ובארון כתיב: ועשו ארון, אמר רבי יהודה בן רבי שלום, אמר לו הקדוש ברוך הוא יבואו הכל ויעסקו בארון כדי שיזכו כלם לתורה. אמר רבי שמעון בן יוחאי : שלשה כתרים הם, כתר מלכות וכתר כהנה וכתר תורה. כתר מלכות, זה השלחן, דכתיב בו : זר זהב סביב. כתר כהנה, זה המזבח, דכתיב בו : זר זהב סביב. וכתר תורה זה הארון, דכתיב בו : זר זהב. למה נכתבים זר ונקראים זר, אלא לומר לך אם אדם זוכה נעשים לו זר, ואם לאו זר. ומפני מה בכלן כתיב  : ועשית לו, ובארון כתיב : ועשית עליו, ללמדך שכתר תורה מעלה יותר מכלן, זכה אדם לתורה כאלו זכה לכלן.
דבר אחר, ועשו ארון, מה כתיב למעלן : ועשו לי מקדש, אמר הקדוש ברוך הוא לישראל, אתם צאני ואני רועה, שנאמר : ואתן צאני צאן מרעיתי אדם אתם, ואני רועה, שנאמר : רעה ישראל האזינה, עשו דיר לרועה שיבוא וירעה אתכם, לכך נאמר: ועשו לי מקדש ושכנתי בתוכם. אתם כרם, שנאמר : כי כרם ה' צבאות בית ישראל, ואני שומר, שנאמר : הנה לא ינום ולא יישן שומר ישראל, עשו סכה לשומר שישמר אתכם. אתם בנים ואני אביכם, שנאמר : בנים אתם לה' אלהיכם, ואני אביכם, שנאמר : כי הייתי לישראל לאב, כבוד לבנים כשהן אצל אביהם, וכבוד לאב כשהוא אצל בניו. וכן הוא אומר : עטרת זקנים בני בנים, עשו בית לאב שיבוא וישרה אצל בניו, לכך נאמר: ועשו לי מקדש.