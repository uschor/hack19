ולקח הכהן מיד האשה  וכי על ידו הוא מניף לא על ידיה הוא מניף אלא מכאן שהוא נוטלה מתוך כלי חל ונותנה לתוך כלי שרת וכהן מניח ידו תחתיה ומניפה מכאן אמרו היה נוטל את מנחתה מתוך כפיפה מצרית ונותנה לתוך כלי שרת ונותנה על ידיה וכהן מניח ידו תחתיה ומניפה והניף והגיש וקמץ והקטיר והשאר נאכל לכהנים מיד האשה ולא מיד שלישה שאם פרסה נדה לא היתה שותה  והניף את המנחה מוליך ומביא מעלה ומוריד מנין תלמוד לומר  אשר הונף ואשר הורם מקיש הרמה לתנופה לומר שכל מקום שיש תנופה יש הרמה מכאן אמרו מצות תנופה מוליך ומביא מעלה ומוריד