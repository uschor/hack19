דבר אחר אלה מסעי למה זכו לכתב בתורה כל המסעות האלו על שקבלו את ישראל ועתיד הקדוש ברוך הוא לתן שכרן דכתיב  יששום מדבר וציה ותגל ערבה ותפרח כחבצלת פרח תפרח ותגל וגו' ומה מדבר על שקבל ישראל כך המקבל תלמידי חכמים לתוך ביתו על אחת כמה וכמה את מוצא עתיד המדבר להיות ישוב והישוב עתיד להיות מדבר ומנין שעתיד הישוב להיות מדבר שנאמר  ואת עשו שנאתי ואשים את הריו שממה ומנין שהמדבר עתיד להיות ישוב שנאמר  אשים מדבר לאגם מים את מוצא עכשו אין אילנות במדבר ועתיד להיות שם שנאמר  אתן במדבר ארז שטה והדס ועץ ועכשו אין דרך במדבר שכלו חול ועתיד להיות שם דרך שנאמר  אף אשים במדבר דרך בישמון נהרות ואומר  והיה שם מסלול ודרך ודרך הקדש יקרא לה לא יעברנו טמא והוא למו הלך דרך ואוילים לא יתעו