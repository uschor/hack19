‎ואתנה בריתי ביני ובינך. זה שאמר הכתוב: סוד ה' ליראיו ובריתו להודיעם . אי זה הוא סוד שגלה ליראיו, זו המילה, שלא גלה הקדוש ברוך הוא מסטורין של מילה אלא לאברהם. סוד ה' ליראיו, זה אברהם, שנאמר לו: כי ירא אלהים אתה. מהו סוד? ס' ששים, ו' ששה, ד' ארבעה, הרי שבעים. אמר לו הקדוש ברוך הוא: אני מעמיד ממך שבעים שנאמר: בשבעים נפש ירדו אבותיך מצרימה  ואני מעמיד מהם שבעים זקנים, שנאמר: אספה לי שבעים איש מזקני ישראל . ואני מעמיד ממך משה שיהגה את התורה בשבעים לשון, לפיכך כתיב: סוד ה' ליראיו ובריתו להודיעם.
אמר לו הקדוש ברוך הוא לאברהם, כשבראתי עולמי הייתי מגלגל בעשרים דור בשבילך עד שתבוא ותטול את המילה. עכשו אם אין אתה נוטל את המילה, אני אל שדי, אני אומר לעולם די עד כאן ואני מחזירו לתהו ובהו.