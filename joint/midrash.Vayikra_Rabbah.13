וידבר ה' אל משה ואל אהרן לאמר אלהם , רבי פנחס ורבי ירמיה פתח : אזן שמעת תוכחת חיים וגו', אזן שומעת תוכחת חיים, אלו בניו של אהרן. בקרב חכמים תלין, שהיו בצד המיתה זכו ונתיחד הדבור אליהם ועל אביהם ועל אחי אביהם בחייהם, הדא הוא דכתיב : ואת שעיר החטאת דרש דרש משה, מהו דרש דרש, שתי דרישות, אמר להם אם שחטתם למה לא אכלתם, אם לא הייתם עתידין לאכל למה שחטתם, מיד : ויקצף על אלעזר ועל איתמר, וכיון שכעס נתעלמה ממנו הלכה. אמר רבי הונא בשלשה מקומות כעס משה ונתעלמה ממנו הלכה, ואלו הן: בשבת, ובכלי מתכות, ואונן. בשבת מנין, שנאמר : ויותרו אנשים ממנו וגו', כיון שכעס שכח לומר להם הלכות שבת, אמר להם : הוא אשר דבר ה' אכלהו היום כי שבת היום לה'. ובכלי מתכות מנין, שנאמר : ויקצף משה על פקודי החיל, וכיון שכעס נתעלמה ממנו הלכה, שכח לומר להם הלכות כלי מתכות, וכיון שלא אמר משה אמר אלעזר הכהן תחתיו, שנאמר : ויאמר אלעזר הכהן אל אנשי הצבא, אמר להם למשה רבי צוה ולי לא צוה. באונן מנין, שנאמר : ויקצף על אלעזר ועל איתמר, וכיון שכעס נתעלמה ממנו הלכה שאונן אסור לאכל בקדשים. : הנותרם לאמר, רבי פנחס ורבי יהודה ברבי סימון אמר להון אף אתון לא אשתריתון. : וידבר אהרן אל משה, בדבור ענה כנגדו, כדכתיב : דבר האיש אדני הארץ וגו'. : הן היום הקריבו את חטאתם ואת עלתם, אמר לו היום מתו בני והיום אקריב קרבן, היום מתו והיום אכל בקדשים, מיד דרש אהרן קל וחומר למשה, ומה מעשר הקל אסור לאונן חטאת דחמיר אינו דין שיהא אסור באונן, מיד : וישמע משה וייטב בעיניו, הוציא כרוז לכל המחנה ואמר, אני טעיתי את ההלכה ואהרן אחי בא ולמד לי. אלעזר ידע את ההלכה ושתק, איתמר ידע את ההלכה ושתק, זכו ונתיחד הדבור עליהם ועל אביהם ועל אחי אביהם בחייהם, הדא הוא דכתיב: וידבר ה' אל משה ואל אהרן לאמר אלהם, תני רבי חייא לאמר אלהם, לבנים לאלעזר ואיתמר.
רבי שמעון בן יוחאי פתח : עמד וימדד ארץ, מדד הקדוש ברוך הוא כל האמות ולא מצא אמה שהיתה ראויה לקבל את התורה אלא דור המדבר. מדד הקדוש ברוך הוא כל ההרים ולא מצא הר שתנתן בו את התורה אלא סיני. מדד הקדוש ברוך הוא את כל העירות ולא מצא עיר שיבנה בו בית המקדש אלא ירושלים. מדד הקדוש ברוך הוא כל הארצות ולא מצא ארץ שראויה לנתן לישראל אלא ארץ ישראל, הדא הוא דכתיב: עמד וימדד ארץ ראה ויתר וגו'. רב אמר דמן של כנענים התיר וממונן התיר, דמן התיר : לא תחיה כל נשמה, ממונן התיר, שנאמר : ואכלת את שלל איביך. רבי הונא אמר התיר זונין שלהן, כדכתיב : מוסר מלכים פתח. עולא ביראה בשם רבי שמעון בן יוחאי אמר משל לאחד שיצא לגרן וכלבו וחמורו עמו, הטעין לחמורו חמש סאין ולכלבו שני סאין, והיה החמור מהלך והכלב מלחית, נטל ממנו אחד ונתן על גבי החמור, אף על פי כן היה מלחית, אמר ליה את טעון מלחית לית את טעון מלחית. כך אפלו שבע מצוות שקבלו בני נח כיון שלא יכלו לעמד בהן עמד ופרקום לישראל. אמר רבי תנחום בר חנילאי, משל לרופא שנכנס לבקר שני חולים, אחד לחיים ואחד למיתה, אמר לזה של חיים זה תאכל וזה לא תאכל, ושאינו לחיים אמר, כל דבעי הבו ליה. כך עובדי כוכבים שאינן לחיי העולם הבא כתיב בהם : כירק עשב נתתי לכם את כל. אבל ישראל שהם לחיי העולם הבא : זאת הבהמה אשר תאכלו.
דבר אחר, זאת הבהמה, הדא הוא דכתיב : כל אמרת אלוה צרופה, רב אמר לא נתנו המצוות לישראל אלא לצרף בהן את הבריות, וכל כך למה, שנאמר : מגן הוא לכל החסים בו, אמר רבי יודן ברבי שמעון כל בהמות ולויתן הן קניגין של צדיקים לעתיד לבוא, וכל מי שלא ראה קניגין של אמות העולם בעולם הזה, זוכה לראותה לעולם הבא, כיצד הם נשחטים, בהמות נותץ ללויתן בקרניו וקורעו, ולויתן נותץ לבהמות בסנפיריו ונוחרו. וחכמים אומרים זו שחיטה כשרה היא, ולא כך תנינן הכל שוחטין ובכל שוחטין ולעולם שוחטין חוץ ממגל קציר, והמגרה, והשנים, מפני שהן חונקין. אמר רבי אבין בר כהנא אמר הקדוש ברוך הוא : תורה חדשה מאתי תצא, חדוש תורה מאתי תצא. אמר רבי ברכיה בשם רבי יצחק אריסטון עתיד הקדוש ברוך הוא לעשות לעבדיו הצדיקים לעתיד לבוא וכל מי שלא אכל נבלות בעולם הזה זוכה לראותו לעולם הבא, הדא הוא דכתיב : וחלב נבלה וחלב טרפה יעשה לכל מלאכה ואכל לא תאכלהו, בשביל שתאכלו ממנו לעתיד לבוא, לפיכך משה מזהיר לישראל ואומר להם : זאת החיה אשר תאכלו.
כמין גלגלת של אש הראה לו הקדוש ברוך הוא למשה מתחת כסא הכבוד ואמר לו אם נקב קרום של מח אפלו כל שהוא. ורבנן אמרי: זאת החיה אשר תאכלו, החיה מטרפתה תאכלו, ושאינה חיה מטרפתה לא תאכלו. אמר ריש לקיש אם זכיתם תאכלו ואם לאו תאכלו למלכיות. אמר רב אחא כתיב : אם תאבו ושמעתם טוב הארץ תאכלו ואם תמאנו ומריתם חרב תאכלו, חרובין תאכלו, דאמר רבי אחא וצריך יהודאה לחרובא עביד תתובא, יאי מסכנותיה ליהודאי כעזקתא סומקתא דעל לביה דסוסיא חוורא. תנא רבי חיא מלמד שהיה משה אוחז בחיה ומראה להן לישראל ואומר להם, זה טהור וזה טמא.
אמר רבי שמואל בר נחמן כל הנביאים ראו המלכיות בעסוקן, הדא הוא דכתיב : ונהר יצא מעדן להשקות וגו', רבי תנחומא ואמרי לה רבי מנחמא בשם רבי יהושע בן לוי אמר עתיד הקדוש ברוך הוא להשקות כוס התרעלה לאמות העולם לעתיד לבוא, הדא הוא דכתיב: ונהר יצא מעדן, מקום שהדין יוצא, : ומשם יפרד והיה לארבעה ראשים, אלו ארבעה נהרות, : שם האחד פישון, זה בבל, על שם : ופשו פרשיו. : הוא הסבב את כל ארץ החוילה, נבוכדנצר הרשע שעלה והקיף את כל ארץ ישראל שמיחלת להקדוש ברוך הוא, הדא הוא דכתיב : הוחלי לאלהים. : אשר שם הזהב, אלו דברי תורה, שנאמר : הנחמדים מזהב ומפז רב. : וזהב הארץ ההוא טוב, מלמד שאין תורה כתורת ארץ ישראל ואין חכמה כחכמת ארץ ישראל, : שם הבדלח ואבן השהם, מקרא משנה תלמוד הלכות ואגדות. : ושם הנהר השני גיחון, זה מדי, שהעמידה את המן הרשע שמשך עסה כנחש, על שום : על גחנך תלך. : הוא הסובב את כל ארץ כוש, שנאמר : מהודו ועד כוש. : ושם הנהר השלישי חדקל, זו יון, שהיא חדה וקלה בגזרותיה על ישראל, ואומר להם כתבו על קרן השור שאין לישראל חלק באלהי ישראל. : ההלך קדמת אשור, אמר רב הונא כל המלכיות נקראו על שם אשור, שהיו מאשרין עצמן מישראל. אמר רבי יוסי ברבי חנינא, כל המלכיות נקראו על שם מצרים, על שם שהיו מצירין לישראל. : והנהר הרביעי הוא פרת, הוא אדום שפרת ורבת בתפלתו של זקן. דבר אחר, שפרת ורבת והצירה לעולמו של ישראל. דבר אחר, שפרת ורבת והצירה לבנו. דבר אחר, שפרת ורבת והצירה לביתו. דבר אחר, פרת על שום סופה, שנאמר : פורה דרכתי לבדי. אברהם ראה המלכיות בעסוקן : והנה אימה, זו בבל על שם : נבוכדנצר התמלי חמא. : חשכה, זו מדי, שהחשיכה בגזרותיה את ישראל, שנאמר : להשמיד להרג ולאבד. : גדלה, זו יון, אמר רב נחמן מלמד שהיתה מלכות יון מעמדת מאה ושבעים ואחד אפרכין, מאה ועשרים ושבעה אסטרטליטון, ורבנן אמרין ששים ששים, ורבי ברכיה ורבי חנין על הדא דרבנן : המוליכך במדבר הגדל והנורא נחש שרף ועקרב, נחש זה בבל. שרף, זה מדי. עקרב, זה יון, מה עקרב זה משרצת ששים ששים, כך היתה מלכות יון מעמדת ששים ששים. : נפלת, זו אדום, על שם : מקול נפלם רעשה הארץ. ויש אומרים אימה, זו אדום, על שם : דחילה ואימתני. חשכה, זו יון. גדלה, זו מדי, על שם : גדל המלך אחשורוש. נפלת, זו בבל, על שם : נפלה נפלה בבל. ראה דניאל את המלכיות בעסוקן, הדא הוא דכתיב : חזה הוית בחזוי עם ליליא וארו ארבע רוחי שמיא מגיחן לימא רבא, וארבע חיון רברבן סלקן מן ימא, אם זכיתם מן ימא ואם לאו מן חורשא, הדא חיותא דימא כי סלקא מן ימא היא ממכיא, סלקא מן חורשא לית היא ממכיא, דכוותא : יכרסמנה חזיר מיער, עי"ן תלויה, אם זכיתם מן היאור ואם לאו מן היער, הדא חיותא כי סלקא מן נהרא היא ממכיא, סלקא מן חורשא לית היא ממכיא, : שנין דא מן דא, אל תקרי שנין אלא סנין דא מן דא, מלמד שכל אמה ששולטת בעולם היא שונאה לישראל ומשעבדא בהן. : קדמיתא כאריה, זו בבל, ירמיה ראה אותה ארי וראה אותה נשר, דכתיב : עלה אריה מסבכו : הנה כנשר יעלה וידאה, אמרין לדניאל את מה חמית להון, אמר להון חמיתי אפין כאריה וגפין די נשר, הדא הוא דכתיב : קדמיתא כאריה וגפין די נשר לה חזה הוית עד די מריטו גפיה ונטילת מן ארעא. רבי אלעזר ורבי שמואל בר נחמן, רבי אלעזר אומר כל אותו ארי לקה ולבו לא לקה, דכתיב : ולבב אנש יהיב לה. ורבי שמואל בר נחמן אמר אף לבו לקה, דכתיב : לבבה מן אנשא ישנון. חזה הוית : וארו חיוה אחרי תנינא דמיא לדב, לדב כתיב זה מדי, הוא דעתיה דרבי יוחנן דאמר רבי יוחנן : על כן הכם אריה מיער, זו בבל. : זאב ערבות ישדדם, זו מדי. : נמר שקד על עריהם, זו יון. : כל היוצא מהנה יטרף, זו אדום, למה, : כי רבו פשעיהם עצמו משבותיהם. : חזה הוית וארו אחרי כנמר, זו יון, שהיתה מעמדת בגזרותיה ואומרת לישראל כתבו על קרן השור שאין לכם חלק לעולם הבא. : באתר דנא חזה הוית בחזוי ליליא וארו חיוה רביעאה דחילה ואימתני ותקיפא יתירה, זו אדום, דניאל ראה שלשתן בלילה אחד ולזו בלילה אחד, למה, רבי יוחנן ורבי שמעון בן לקיש, רבי יוחנן אמר ששקולה כנגד שלשתן, רבי שמעון בן לקיש אמר יתירה. מתיב רבי יוחנן לרבי שמעון בן לקיש : בן אדם הנבא והך כף אל כף, דא מה עבד לה רבי שמעון בן לקיש : ותכפל. משה ראה את המלכיות בעסוקן, : את הגמל, זו בבל, שנאמר : אשרי שישלם לך את גמולך שגמלת לנו. : את השפן, זו מדי. רבנן ורבי יהודה ברבי סימון, רבנן אמרי מה השפן הזה יש בו סימני טמאה וסימני טהרה, כך היתה מלכות מדי מעמדת צדיק ורשע. אמר רבי יהודה ברבי סימון דריוש האחרון בנה של אסתר היה, טהור מאמו וטמא מאביו. : ואת הארנבת, זו יון, אמו של תלמי ארנבת שמה. : ואת החזיר, זו פרס, משה נתן שלשתם בפסוק אחד, ולזו בפסוק אחד, ולמה, רבי יוחנן ורבי שמעון בן לקיש, רבי יוחנן אמר ששקולה כנגד שלשתן, רבי שמעון בן לקיש אמר : יתירה. מתיב רבי יוחנן לרבי שמעון בן לקיש בן אדם הנבא והך כף אל כף, דא מה עבד ליה רבי שמעון בן לקיש ותכפל. רבי פנחס ורבי חלקיה בשם רבי סימון מכל הנביאים לא פרסמוה אלא שנים אסף ומשה, אסף אמר : יכרסמנה חזיר מיער. משה אמר : ואת החזיר כי מפריס פרסה, למה נמשלה לחזיר, לומר לך מה חזיר בשעה שהוא רובץ מוציא טלפיו ואומר ראו שאני טהור, כך מלכות אדום מתגאה וחומסת וגוזלת ונראית כאלו מצעת בימה. מעשה בשלטון אחד שהיה הורג הגנבים והמנאפים והמכשפים, גחין ואמר לסנקליטין, שלשתן עשיתי בלילה אחד. דבר אחר, : את הגמל, זו בבל, : כי מעלה גרה הוא, שמקלסת להקדוש ברוך הוא. רבי ברכיה ורבי חלבו בשם רבי ישמעאל בר נחמן, כל מה שפרט דוד כלל אותו רשע בפסוק אחד, שנאמר : כען אנה נבכדנצר משבח ומרומם ומהדר למלך שמיא. משבח : שבחי ירושלים את ה'. ומרומם : ארוממך ה'. ומהדר : ה' אלהי גדלת מאד הוד והדר לבשת. : די כל מעבדוהי קשט : על חסדך ועל אמתך. : וארחתה דין : ידין עמים במישרים. : ודי מהלכין בגוה : ה' מלך גאות לבש. : יכל להשפלה : וכל קרני רשעים אגדע. : ואת השפן, זו מדי, : כי מעלה גרה הוא, שמקלסת להקדוש ברוך הוא, שנאמר : כה אמר כרש מלך פרס. : ואת הארנבת, זו יון, : כי מעלת גרה הוא, שמקלסת להקדוש ברוך הוא. אלכסנדרוס מוקדון כד הוה חמי לרבי שמעון הצדיק, אומר ברוך ה' אלהי של שמעון הצדיק. : ואת החזיר, זה אדום, : והוא גרה לא יגר, שאינה מקלסת להקדוש ברוך הוא, ולא דין שאינה מקלסת אלא מחרפת ומגדפת ואומרת : מי לי בשמים. דבר אחר, את הגמל, זו בבל, כי מעלה גרה הוא, שמגדלת את דניאל, שנאמר : ודניאל בתרע מלכא. ואת השפן, זו מדי, כי מעלה גרה הוא, שמגדלת את מרדכי, שנאמר : ומרדכי ישב בשער המלך. ואת הארנבת, זו יון, כי מעלת גרה הוא, שמגדלת הצדיקים. אלכסנדרוס כד הוה חמי לשמעון הצדיק הוה קאים על רגליה, אמרין ליה מינאי, מן קדם יהודאי את קאים, אמר להם בשעה שאני יוצא למלחמה דמותו אני רואה ונוצח. ואת החזיר, זו אדום, והוא גרה לא יגר, שאינה מגדלת הצדיקים, ולא די שאינה מגדלת אלא שהורגת אותם. הדא הוא דכתיב : קצפתי על עמי חללתי נחלתי וגו', נחלתי רבי עקיבא וחבריו. דבר אחר, את הגמל, זו בבל, כי מעלה גרה, שגררה מלכות אחריה. ואת השפן, זו מדי כי מעלה גרה הוא, שגררה מלכות אחריה, ואת הארנבת, זו יון, כי מעלת גרה הוא, שגררה מלכות אחריה. ואת החזיר, זו אדום, והוא גרה לא יגר, שאינה גוררת מלכות אחריה, ולמה נקרא שמה חזיר, שמחזרת עטרה לבעליה, הדא הוא דכתיב : ועלו מושיעים בהר ציון לשפט את הר עשו והיתה לה' המלוכה.