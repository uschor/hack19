<b>הלכות </b>ברכות אשר חיבר מהר"ם זצ"ל. על כל מיני פירות האילן מברך ברוך א"י אמ"ה בורא פרי העץ וכן על הענבים ועל הבוסר שקורין הורלינג"ש כשהוא גדול כפול הלבן ומפול הלבן ולמעלה ועל כל גרעוני הפרי וכן על שקדים קטנים המרים וגדולים מתוקים וערמונים וחבושין וציקר"א  ואגוז מוסקאט פרי העץ לפניהן ולאחריהן של ענבים ושל בוסר ושאר פירות האילן שהם מז' המינין מברך ברכה מעין שלש ואומר על העץ ועל פרי העץ ועל תנובת השדה ועל ארץ חמדה טובה ורחבה שהנחלת לאבותינו לאכול מפריה ולשבוע מטובה רחם ה' אלהינו על ישראל עמיך ועל ירושלים עירך על מקדשך ועל מזבחך ועל נחלתך ותבנה ירושלים עיר קדשך במהרה בימינו והעלנו בה ושמחנו בתוכה כי אתה הוא טוב ומטיב לכל בא"י על הארץ ועל הפירות ובשבת ויו"ט ור"ח מזכיר בהן מעין המאורע ועל פירות האילן שאין מז' המינין מברך לאחריהן בורא נפשות: 
