הללו את ה' כל גוים. זה שאמר הכתוב  אין כמוך באלקים ה' ואין כמעשיך. כיצד בשר ודם צר צורה ואין צורתו עושה צורה. אבל הקב"ה האדם הוא צורתו שנאמר  וייצר אלקים את האדם. ואף הוא מוליד כצורתו שנאמר  ויולד בדמותו בצלמו. המים מעשה ידיו והן שורצין שנאמר  ישרצו המים. מלך בשר ודם כשבאין לקלסו אוהביו מקלסין אותו. שמא שונאיו. אבל הקב"ה הכל מקלסין אותו שנאמר  כל גוים אשר עשית. אמר ר' פנחס שאל פוליפוס אחד את ר' יהושע בן חנניה אי זה יום שכל העולם שוים והאומות משתחוים להקב"ה. אמר לו יום אחד הכל שמחים אימתי כיון שהגשמים עומדין להן הכל מצירין וכיון שיורדין הכל שמחין ומקלסין להקב"ה. שנאמר  כל גוים אשר עשית יבואו. ואימתי  כי גדול אתה ועושה נפלאות. ואין נפלאות אלא הגשמים שנאמר  עושה וגו' נפלאות עד אין חקר. הנותן מטר על פני ארץ. לכך הללו את ה' כל גוים. אמר רבי תנחום בר חייא גדולה ירידת הגשמים ממתן התורה. שמתן תורה שמחה לישראל וירידת הגשמים שמחה לכל העמים ולכל העולם לבהמה ולחיה ולעופות שנאמר  פקדת הארץ ותשוקקיה. תן לה תשוקתה. רבי אומר תן לה תאותה. כענין שנאמר  ואל אישך תשוקתך:
 דבר אחר הללו את ה' כל גוים. כך אומרים ישראל לאומות העולם קלסו להקב"ה. והקב"ה אומר קלסו לישראל. החתן אומר קלסו לכלה. והכלה אומרת לקסו לחתן. עתידין אומות העולם שיקלסו להקב"ה בשעה שיגאל ישראל מביניהם שנאמר  בהקבץ עמים יחדו. ואומר  הודיע ה' ישועתו. לכך נאמר הללו את ה' כל גוים. רבי אומר הללו את ה' כל גוים. שאל רבי שמעון בנו של רבינו הקדוש את אביו ואמר לו מי הן כל הגוים ומי הן כל האומים. אמר לו כל הגוים אלו העכו"ם ששעבדו בישראל. כל האומים אלו שלא שעבדו בהם. אמרו כל האומים מה אם אלו ששעבדו בישראל מקלסין להקב"ה אנו שלא שעבדנו בהן על אחת כמה וכמה. התחילו אומרים כי גבר עלינו חסדו. אמרה הארץ ואמת ה' לעולם. מהו ואמת ה' לעולם אמת ברית שקיימת מאבות  וזכרתי את בריתי יעקב:
 דבר אחר ואמת ה' לעולם. היה הקב"ה מפתה את אליהו שילך ויראה אל אחאב שנאמר  ודבר ה' היה אל אליהו וגו' לך והראה אל אחאב. אמר לו אליהו היאך אני הולך ועד עכשיו לא עשה תשובה. אמר לו הקב"ה כשהייתי משקה את עולמי אד אחד היה בעולם שנאמר  ואד יעלה מן הארץ. אף עכשיו לך הראה אל אחאב ואתנה מטר:
 דבר אחר הללו את ה'. כיון שהושלך אברהם לכבשן האש ביקש גבריאל לירד ולהצילו. אמר לו הקב"ה אני יחיד בעולמי והוא יחיד בעולמו  אחד היה אברהם. נאה ליחיד שיציל את היחיד שנאמר  אני ה' אשר הוצאתיך מאור כשדים. אמר לו הקב"ה ואף על פי כן איני מקפח שכרך שעתידין בניו לירד לכבשן האש לקדש את שמי ואתה עומד ומצילן. וכיון שהושלכו חנניה מישאל ועזריה לכבשן האש עמד יורקמי שר של ברד לפני הקב"ה ואמר לפניו רבונו של עולם אני שר של ברד ארד ואכבה את הכבשן. אמר לו גבריאל אני שר של אש אלך ואקדיח אותו מבחוץ ואצנן מבפנים ואעשה נס בתוך נס. אמר לו הקב"ה כך נאה. ירד להצילן. אמר חנניה הללו את ה' כל גוים. אמר מישאל שבחוהו כל האומים. אמר עזריה כי גבר עלינו חסדו. ענה גבריאל ואמר ואמת ה' לעולם. מהו ואמת אמת הוא הדבר שאמרת לי בימי אברהם. הוי ואמת ה' לעולם הללויה. דבר אחר אמת ג' אותיות מעידות עליו שהוא אמת. א' ראשונה מ' תיכונה תי"ו אחרונה. הדא הוא דכתיב  אני ראשון ואני אחרון: