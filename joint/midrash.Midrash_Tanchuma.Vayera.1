‎ילמדנו רבנו כמה ברכות מתפלל אדם בכל יום? כך שנו רבותינו: בכל יום מתפלל אדם שמונה עשרה. ולמה שמונה עשרה. אמר רבי שמואל בר נחמן, כנגד שמונה עשרה פעמים שהאבות כתובין בתורה. הראשון שבהם, ואלהים פקד יפקד אתכם והעלה אתכם מן הארץ הזאת אל הארץ אשר נשבע לאברהם ליצחק וליעקב , והאחרון, ויאמר ה' אלי זאת הארץ אשר נשבעתי לאברהם ליצחק וליעקב . ואם יאמר לך אדם הרי הן תשע עשרה, שכך כתיב: אלהי אברהם אביך ואלהי יצחק הארץ אשר אתה שכב עליה וגו' , אמור לו, אין זה מן המנין, שאין יעקב נמנה עמהן. ורבי
יוחנן אמר, כנגד שמונה עשר צוויים שבמשכן שהן בסוף ספר ואלה שמות והן כאשר צוה ה' את משה, שמונה עשרה פעמים. ורבי סימון אמר, כנגד שמונה עשרה חליות שבשדרה, שבשעה שאדם מתפלל וכורע, צריך שיכרע עד שיתפקקו כל חליות שבשדרה, שנאמר: כל עצמתי תאמרנה, ה' מי כמוך .
ורבי שמעון אמר, כנגד שמונה עשר מזמורים שמראש ספר תהלים עד יענך ה' ביום צרה, לומר תענה בתפלתך, לכך נאמר יענך ה' ביום צרה, ולכך נאמר בסוף שמונה עשר מזמורים יענך ה'. רבי יהושע בן לוי אמר, כנגד שמונה עשרה אזכרות שאמר דוד בהבו לה' בני אלים .
ולמה מתפללין עשרים וארבע בתעניות? כנגד עשרים וארבע רננות שאמר שלמה בשעה שהכניס את הארון לבית קדשי הקדשים בתעניתו. ולמה מתפללין בראש השנה תשע ברכות? אמר רבא בר חנינא, כנגד תשע אזכרות שאמרה חנה בתפלתה מן ותתפלל חנה ואילך .
אתה מוצא שמונה עשרה מתפללין בכל יום ואינן כלן לשבחו של הקדוש ברוך הוא, אלא שלש ראשונות ושלש אחרונות. ושתים עשרה ברכות, כלן לצרכו של אדם. ולפיכך אין מתפללין בשבת שמונה עשרה, שאם יהיה לו חולה בתוך ביתו, נזכר ברופא חולי עמו ישראל והוא מצר, והשבת נתנה לישראל לקדשה לענג ולמנוחה ולא לצער, לכך מתפלל שלש ברכות ראשונות ושלש אחרונות והמנוחה באמצע. ולפיכך אמר דוד שבע ביום הללתיך , אלו שבע ברכות שמתפללין בשבת. ואיזה? זה יום אחד המיחד והמנוחה שאין כיוצא בו, שנאמר: זכור את יום השבת לקדשו , לקדשו בכל דבר, אפלו ממצוא חפצך ודבר דבר.
אמר להן הקדוש ברוך הוא לישראל, הוו זהירין בתפלה, שאין מדה אחרת יפה הימנה והיא גדולה מכל הקרבנות, שנאמר: למה לי רב זבחיכם וגו', כי תבאו לראות פני, לא תוסיפו הביא מנחת שוא קטרת וגו', חדשיכם ומועדיכם שנאה נפשי וגו', ובפרשכם כפיכם וגו' גם כי תרבו תפלה וגו' , מכלל שהיא גדולה מן הקרבנות. ואפלו אין אדם כדאי לענות בתפלתו ולעשות חסד עמו, כיון שמתפלל ומרבה בתחנונים, אני עושה חסד עמו, שכך כתיב בו כל ארחות ה' חסד ואמת , הקדמתי חסד לאמת וצדק למשפט, שנאמר: צדק ומשפט מכון כסאך וגו' .
אמר רבי שמלאי: תדע שכל דרכיו חסד, שהרי בתחלת התורה קשט את הכלה, דכתיב ויבן ה' אלהים את הצלע וגו' , שכן בכרכי הים קורין לכלה בונה. ובסופה, קבר את המת, ויקבר אתו בגי . ובאמצעיתה, בקר את החולה. כיון שמל אברהם, בא הוא ופמליא שלו ובקרו, ממה שקראו בענין וירא אליו ה'.