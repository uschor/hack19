<b>ועל </b>טענת המספוא שטוען ראובן שהוא הוציא יותר משמעון ושמעון משיב השבע על כל מה שהוצאת יטול. ראובן יש לו לישבע כמה הוציא וכמה היה שוה המספוא בשעה שנתן אותו לסוסים דקיימא לן שותף כיורד ברשות דמי ונוטל מה שהוציא לכל הפחות. ואם לוה המספוא מאחרים בשעת הזול ועכשיו צריך לשלם בשעת היוקר יחשוב אותו לשמעון בשעת היוקר דהאידנא כיון דצריך לשלם אותו בשעת היוקר. אבל אם היה המספוא של ראובן עצמו נראה לי דהדבר תלוי בדעתו של ראובן הכל כפי מה שהיה דעתי באותה שעה שלקח המספוא. אם היה דעתו שיהא הלואה שיפרעו לו מספוא אז יש לו להחזיר לו מספוא. דכיון דשותף כיורד ברשות דמי ונוטל אפילו בשדה שאינה עשויה ליטע כמו בשדה העשויה ליטע. אלמא אפילו בשדה שאינה עשויה ליטע דלגבי איניש בעלמא שמין לו וידו על התחתונה אפי' הכי גבי שותף הוה ליה כיורד ברשות דמי ונוטל כל היציאה משלם אפילו אם היציאה יתירה על השבח. והיינו טעמא דאנן סהדי דאדעתא דהכי נשתתפו שכל מה שהוא עושה עבור חלקו לתקנת השותפו' יעשה כמו כן בחלק חבירו הלכך אם נתכוין ללוות המספא משל עצמו הוה ליה כאלו נוטל רשו' מחבירו להלוות המספא וכאלו נתרצה חבירו לפרוע חלקו במספא בשעה שיתבעוהו הן אם יתיקר הן אם יזלזל ובלבד כגון שהיה לחבירו קצת מספוא בשעה שהלוהו דאלו לא היה לו כלל כלל מספוא הוה ליה כאילו הלוהו סאה בסאה ואסור. כיון דשמעון היה חייב ליתן כל שעה חצי המספוא וראובן היה מלוהו. אם כן הוה ליה הלואה לגבי שמעון. וסאה בסאה אסור. ואם היה לו לשמעון קצת מספוא מותר. אפילו אם הלוהו כמה כורים כדאמרינן בפרק איזהו נשך בבא מציעא דף עה יש לו סאה לוה עליה כמה סאין. ואם ישבע ראובן שהיה דעתו באותה שעה לשם הלואה יפרע לו מספוא כדהשתא. ואם לאו יפרע לו דמים כפי שויו דשעת הוצאה שהיה נותן לסוסים ולערבים: 