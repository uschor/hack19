וזאת הברכה אשר ברך משה. למשה נאה לברך את ישראל, שנתן נפשו עליהם בכל שעה.  
איש האלהים , אמר ריש לקיש אלמלא מקרא אי אפשר לאומרו,  כאדם שגוזר על אשתו ועושה, כך הקב"ה גוזר על משה ועושה לו.  
את בני ישראל . זכותן של ישראל גרמה לו.
לפני מותו . וכי תעלה על דעתך שלאחר מותו בירך את ישראל, ומהו לפני מותו, לפני מלאך המות, שבשעה שאמר לו הקב"ה עלה  ומות בהר הזה , היה מלאך המות סבור כבר נתן לו הקב"ה רשות על נפשו של משה, בא ועמד למעלה הימנו, אמר לו משה כבר הבטיחני הקב"ה שלא ימסרני בידך, והיה מברך את ישראל לפני המלאך המות, לכך נאמר לפני מותו.