<b>לשון </b>אבא מארי זצ"ל פעם אחת היינו מסובין בבית המשתה בחנוכה ובתוך הסעודה אמרתי אחשוב דבר חידוש בהלכה ובא ללבי והקשיתי אהא דאמר הרי זה גיטך על מנת שלא תיכנסי כל ל' יום לבית פלוני הרי זה גט, ואמאי הוי גט הא מתנה על מה שכתוב בתורה שאם פלוני יחלה או אחד מבני ביתו אי אפשר לה שלא תלך לבקר את החולה כדתנן הריני נזיר על מנת שאטמא למתים וכו' הרי זה נזור ואסור בכולם, מפני שהתנה על מה שכתוב בתורה, ואפילו תאמר ביקור חולים דרבנן הוא הא אמרי' בפרק אעפ"י נ"ו ב' כמדומה לי דאפילו למ"ד מתנה על מ"ש בתורה תנאו קיים, בדרבנן תנאו בטל. ואגב חביבותיה כתבתיה יצחק בר' משה נב"ה. עכ"ל רבינו אבא מארי זצ"ל. 