ומשה עלה אל האלהים, הדא הוא דכתיב : עלית למרום שבית שבי, מהו עלית, נתעלית, נתגששת עם המלאכים של מעלה. דבר אחר, עלית למרום, שלא שלטה בריה מלמעלן כשם ששלט משה. אמר רבי ברכיה הלוחות היו ארכן ששה טפחים, כביכול היו ביד מי שאמר והיה העולם שני טפחים ובידו של משה שני טפחים ושני טפחים היו מפרישין בין יד ליד. דבר אחר, עלית למרום שבית שבי, בנהג שבעולם הנכנס למדינה נוטל דבר שאין עין בני המדינה עליו, ומשה עלה למרום ונטל את התורה שהיו הכל נושאין עיניהם עליה, הוי: עלית למרום שבית שבי, יכול מפני ששבה אותה נטלה חנם, תלמוד לומר : לקחת מתנות באדם, בלקיחה נתנה לו. יכול יהא חיב לתן לו דמים, תלמוד לומר מתנות, במתנה נתנה לו. באותה שעה בקשו מלאכי השרת לפגע במשה, עשה בו הקדוש ברוך הוא קלסטירין של פניו של משה דומה לאברהם, אמר להם הקדוש ברוך הוא אי אתם מתבישין הימנו לא זהו שירדתם אצלו ואכלתם בתוך ביתו, אמר הקדוש ברוך הוא למשה לא נתנה לך תורה אלא בזכות אברהם, שנאמר: לקחת מתנות באדם, ואין אדם האמור כאן אלא אברהם, שנאמר : האדם הגדול בענקים, הוי: ומשה עלה אל האלהים.
ויקרא אליו ה' מן ההר לאמר, בזכות ההר, ואין ההר אלא אבות, שנאמר : שמעו הרים את ריב ה'. ומשה עלה אל האלהים, עלה בענן וירד בענן וזכות אבות עולה ויורדת עמו. כה תאמר לבית יעקב, אלו הנשים, אמר לו אמר להם ראשי דברים שהם יכולות לשמע, ותגיד לבני ישראל, אלו האנשים, אמר לו אמר להם דקדוקי דברים שהם יכולים לשמע. דבר אחר, למה לנשים תחלה, שהן מזדרזות במצוות. דבר אחר, כדי שיהו מנהיגות את בניהן לתורה. אמר רבי תחליפא דקיסרין, אמר הקדוש ברוך הוא כשבראתי את העולם, לא צויתי אלא לאדם הראשון, ואחר כך נצטוית חוה ועברה וקלקלה את העולם, עכשיו אם איני קורא לנשים תחלה, הן מבטלות את התורה, לכך נאמר: כה תאמר לבית יעקב. ורבי יוחנן אמר: כה תאמר לבית יעקב, אלו סנהדרין, שנאמר : בית יעקב לכו ונלכה באור ה'. וידבר אלהים את כל הדברים האלה לאמר, בטכסיס של מלכים נהג הקדוש ברוך הוא עם ישראל, שנאמר : אתי מלבנון כלה, למה כך בזכות שאמרו : נעשה ונשמע.
וישב משה את דברי העם אל ה', אותה שעה בקש הקדוש ברוך הוא לתן להם את התורה ולדבר עמהם, והיה משה עומד, אמר הקדוש ברוך הוא מה אעשה מפני משה, אמר רבי לוי משל למלך שבקש לעשות אופימשטאטא חוץ מדעתו של אפרכוס, אמר לו עשה דבר פלוני, אמר לו, כבר נעשית. שוב אמר לו, לך קרא לפלוני סינקליטקוס ויבא עמך, עד שהוא הולך עשה המלך מה שבקש. כך בקש הקדוש ברוך הוא לתן עשר דברות, היה משה עומד מצדו, אמר הקדוש ברוך הוא, אני גולה להם את הרקיע ואומר : אנכי ה' אלהיך. הם אומרים, מי אמר הקדוש ברוך הוא או משה, אלא ירד משה ואחר כך אני אומר: אנכי ה' אלהיך. כך אמר הקדוש ברוך הוא למשה : לך אל העם וקדשתם היום ומחר וכבסו שמלתם, אמר לו כבר הקדשתים, שנאמר : כי אתה העדתה בנו לאמר וגו'. אמר לו : לך רד ועלית אתה ואהרן עמך, עד שמשה יורד, נגלה הקדוש ברוך הוא, שנאמר : וירד משה אל העם, מיד : וידבר אלהים.
את כל הדברים האלה לאמר, שהוא עושה את הכל בבת אחת, ממית ומחיה בבת אחת, מכה ורופא בבת אחת, אשה על המשבר, יורדי הים והולכי מדברות וחבושי בבית האסורין, אחד במזרח ואחד במערב ואחד בצפון ואחד בדרום, שומע כלן בבת אחת, וכן הוא אומר : יוצר אור ובורא חשך. עפר כמו כן נהפך לאדם, חזר נהפך לעפר, שנאמר : והפך לבקר צלמות, מהו לבקר, כתחלתו, בתחלתו מהו אומר : ויהפכו כל המים אשר ביאר לדם, חזר ונהפך הדם למים. בשר חי נהפך למת, חזר המת ונהפך לחי. המטה נהפך לנחש, חזר הנחש ונהפך למטה. הים נהפך ליבשה, חזרה היבשה ונהפכה לים, וכן הוא אומר  : הקורא למי הים וגו'. וכן דבור : זכור את יום השבת לקדשו, ואומר : וביום השבת שני כבשים בני שנה. דבור : ערות אשת אחיך לא תגלה, : כי ישבו אחים יחדו, וכלן אמרן בבת אחת, הוי: וידבר אלהים את כל הדברים האלה לאמר.
בוא וראה שאין מדותיו של הקדוש ברוך הוא כמדת בשר ודם, מלך בשר ודם אינו יכול להיות עושה מלחמה ולהיות סופר ומלמד תינוקות, והקדוש ברוך הוא איננו כן, אתמול בים כעושה מלחמה, שנאמר : ה' איש מלחמה, ואומר : בכחו רגע הים, והיום במתן תורה ירד ללמד תורה לבניו, וכן הוא אומר : הן אל ישגיב בכחו מי כמהו מורה, הוי: וידבר אלהים את כל הדברים האלה.
דבר אחר, וידבר אלהים את כל הדברים האלה לאמר, אמר רבי יצחק, מה שהנביאים עתידים להתנבאות בכל דור ודור קבלו מהר סיני, שכן משה אומר להם לישראל : כי את אשר ישנו פה עמנו עמד היום ואת אשר איננו פה עמנו היום, עמנו עומד היום, אין כתיב כאן, אלא עמנו היום, אלו הנשמות העתידות להבראות שאין בהם ממש, שלא נאמרה בהם עמידה, שאף על פי שלא היו באותה שעה, כל אחד ואחד קבל את שלו. וכן הוא אומר : משא דבר ה' אל ישראל ביד מלאכי, בימי מלאכי לא נאמר, אלא ביד מלאכי, שכבר היתה הנבואה בידו מהר סיני, ועד אותה שעה לא נתנה לו רשות להתנבאות. וכן ישעיה אמר : מעת היותה שם אני, אמר ישעיה מיום שנתנה תורה בסיני שם הייתי וקבלתי את הנבואה הזאת, אלא : ועתה אדני אלהים שלחני ורוחו, עד עכשיו לא נתן לו רשות להתנבאות. ולא כל הנביאים בלבד קבלו מסיני נבואתן, אלא אף החכמים העומדים בכל דור ודור כל אחד ואחד קבל את שלו מסיני, וכן הוא אומר : את הדברים האלה דבר ה' אל כל קהלכם. קול גדול ולא יסף, רבי יוחנן אמר קול אחד נחלק לשבעה קולות והם נחלקים לשבעים לשון. רבי שמעון בן לקיש אמר שממנו נתנבאו כל הנביאים שעמדו. רבנן אמרי שלא היה לו בת קול. אמר רבי שמואל בר נחמני אמר רבי יונתן, מהו : קול ה' בכח, אפשר לומר כן, והלוא מלאך אחד אין כל בריה יכולה לעמד בקולו, שנאמר : וגויתו כתרשיש וקול דבריו כקול המון, והקדוש ברוך הוא שכתוב בו : הלוא את השמים ואת הארץ אני מלא, צריך לדבר בכח, אלא קול ה' בכח, בכח כל הקולות. ועל דעתיה דרבי יוחנן הדא קרא מסיע ליה, שנאמר : ה' יתן אמר המבשרות צבא רב.