<b>וששאלת </b>על ראובן שאמר לשמעון צא מעירך לדור בעיר פלוני ואני אסייעך בכך וכך. או א"ל קנה חפץ זה ואני אסייעך. ואחר שנעקר ממקומו או קנה החפץ חזר בו ראובן. אם החפץ שוה כל כך כמו שקנהו. נראה דמצי ראובן למיהדר ולומר משטה אני בך. מידי דהוי כהא דאמרינן בפרק הגוזל בתרא בבא קמא דף קיו ובפרק מצות חליצה. יבמות דף קו הרי שהיה בורח מבית האסורים והיתה לפניו מעבורת. ואמר ליה טול דינר והעבירני אין לו אלא לו שכרו כיון דלא מפסיד מידי. אמנם היכא דמפסיד ליה כל כך נותן לו כל מה שהתנה עמו. כי ההיא דקתני סיפא. אבל אם אמר ליה טול דינר בשכרך והעבירני נותן לו שכרו משלם. דמוקי לה בצייד השולה דגים מן הים דא"ל אפסדתני כוורי בזוזא. וכן מתנית' דהתם זה בא בחביתו של יין. וזה בא בכדו של דבש וכו'. אבל אם אמר לו אם אני מציל את שלך אתה נותן לי דמי ייני משלם לו דמי יינו. התם מפסיד לו כל כך על כן משלם לו דמי הפסדו. וכן לעניין פינוי היישוב כמו כן. אם בלאו הכי היה דעתו לפנות היישוב לא יהיב מידי דאז יש לדמותו לטול דינר והעבירני. ומצי אמר ליה משטה אני בך כיון דלא אפסדיה: 