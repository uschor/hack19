‎וירא ה' כי רבה רעת האדם. שנו רבותינו, בעון זמה אנדרלמוסיא באה לעולם וספה הטובים והרעים. ורבי עזריה אומר, הכל הקדוש ברוך הוא מותר חוץ מן הזמה. ראה, עד שלא נצטוו עליה מה כתיב: ויראו בני האלהים את בנות האדם כי טבת הנה ויקחו להם נשים מכל אשר בחרו. מה כתיב אחריו, וינחם ה' כי עשה את האדם בארץ, ויאמר ה' אמחה את האדם אשר בראתי. וכן בסדומיים, טרם ישכבו , וכל אותו הענין. ויאמרו האנשים אל לוט וגו' כי משחיתים אנחנו את המקום הזה כי גדלה צעקתם את פני ה' וישלחנו ה' לשחתה . למה ה' ה' שתי פעמים? אמר הקדוש ברוך הוא, אני הוא שפרעתי מזמרי ומשמשון ומאמנון, ואני עתיד לתת שכר טוב למי שהוא גודר עצמו מן העברה, כשם שנתתי ליוסף וליעל ולפלטי.
רבי שמעון אומר, יוסף משלו נתנו לו, הפה שלא נשק בזמה, נאמר לו: ועל פיך ישק כל עמי . צואר שלא הרכין לעברה, וישם רביד הזהב על צוארו . היד שלא נגעה בעברה, ויסר פרעה את טבעתו וגו' . הגוף שלא נדבק לעברה, וילבש אתו בגדי שש . רגל שלא עלה עליה, וירכב אתו במרכבת המשנה . המחשבה שלא חשב, נקרא נבון וחכם. לב שלא הרהר, ויקראו לפניו אברך וצפנת פענח. אבל הסדומיים המטיר עליהן אש וגפרית, שנאמר: וה' המטיר על סדום וגו', ויהפך את הערים האל וגו' . לכך נאמר כאן, אמחה את האדם וגו'.
הנפלים היו בארץ בימים ההם המה הגברים אשר מעולם אנשי השם, מלמד, שהיו רואין חמה ולבנה ועושין כשפים. עליהם הוא שאמר, המה היו במרדי אור . המה הגברים, שהיו קשין ומורדין ומכשפין. ויאמרו לאל סור ממנו ודעת דרכיך לא חפצנו, מה שדי כי נעבדנו ומה נועיל כי נפגע בו .
אמר רבי יוחנן, למה היו מורדין, שהיו זורעין שנה אחת ועושין מזון לארבעים שנה. אמר להם הקדוש ברוך הוא, וכך אתם עושים? עוד כל ימי הארץ זרע וקציר. ורבי
שמואל בר אבא אמר, למה היו מורדין, שהיו רואין לעצמן בנים ובני בנים חמשה וששה דורות ולא היו מתין, אמר הקדוש ברוך הוא, וכך אתן מורדין? מכאן ואילך, עד כל ימי הארץ זרע וקציר, שתהיו מולידין וקוברין. וקר וחם, שתהיו מתיסרין בשחפת ובקדחת. וקיץ וחרף, שתהיו מתקיצין ופניכם מתחרפין, והיסורין אינן פוסקין ותהיו מצטערין בגופיכם, אין אתם שובתין יומם ולילה, ותהיו נדונין באש ובשלג.