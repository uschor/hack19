וידבר ה' וגו', קח את הלוים. ילמדנו רבנו, כמה נימין היו באותו כנור שהיו הלוים מנגנין בו. כך אמר רבי יהודה, שבע נימין היו בכנור, שנאמר: שבע שמחות את פניך נעימות בימינך נצח . אל תהי קורא שבע, אלא שבע שמחות. וכן דוד אומר, שבע ביום הללתיך על משפטי צדקך . ולימות המשיח נעשה שמונה, שכן דוד אומר בנגון, למנצח בנגינות על השמינית . ולעתיד נעשה עשר, שנאמר: אלהים, שיר חדש אשירה לך, בנבל עשור אזמרה לך . ומי התקין להם. שמואל ודוד, שנאמר: המה יסד דוד ושמואל הראה באמונתם . והם העמידו חלוקי השיר, שיהיו הלוים עומדים על הדוכן ומזמרין לפני מי שאמר והיה העולם. ראה חבה שחבב הקדוש ברוך הוא את הלוים, שכן אמר הקדוש ברוך הוא למשה, הרבה הלוים חביבין לפני, קח אותם לשמי לשררה. מנין, ממה שקראו בענין קח את הלוים.