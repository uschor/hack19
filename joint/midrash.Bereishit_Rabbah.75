וישלח יעקב מלאכים לפניו , רבי פינחס בשם רבי ראובן פתח : קומה ה' קדמה פניו הכריעהו פלטה נפשי מרשע חרבך, רבי פינחס אמר חמשה פעמים דוד מקים להקדוש ברוך הוא בספר תהלים : קומה ה' הושיעני אלהי, : קומה ה' באפך, : קומה ה' אל נשא ידך אל תשכח, : קומה ה' אל יעז אנוש, : קומה ה' קדמה פניו. אמר לו הקדוש ברוך הוא דוד בני אפלו את מקימני כמה פעמים איני קם, ואימתי אני קם לכשתראה עניים נשדדים ואביונים נאנקים, הדא הוא דכתיב : משד עניים מאנקת אביונים, רבי שמעון בר יונה אמר : עתה אקום, כל זמן שהיא מוכפשת באפר כביכול אלא לכשיגיע אותו היום שכתוב בו : התנערי מעפר קומי שבי ירושלים, באותה שעה : הס כל בשר מפני ה', למה : כי נעור ממעון קדשו. אמר רב אחא כהדא תרנגולתא דמנענה גרמה [נסח אחר: דמנערה אגפה] מן קטמא. קדמה פניו, קדמיה לרשיעא עד לא יקדמינך. הכריעהו, הכריחהו לכף חובה, שוברהו, היך מה דאת אמר : המה כרעו ונפלו וגו'. פלטה נפשי מרשע חרבך, פלטה נפשי מאותו רשע שהוא בא מכחה של אותה החרב, שנאמר : ועל חרבך תחיה, דבר אחר, פלטה נפשי מאותו הרשע שהוא חרבך, שבו אתה רודה את עולמך. רבי יהושע דסכנין בשם רבי לוי אמר פלטה נפשי מאותו הרשע שהוא עתיד לפל בחרבך, הדא הוא דכתיב : כי רותה בשמים חרבי, אמר לו הקדוש ברוך הוא לדרכו היה מהלך, והיית משלח אצלו ואומר : כה אמר עבדך יעקב. 
וישלח יעקב מלאכים לפניו , רבי יהודה ברבי סימון פתח : מעין נרפש ומקור משחת וגו', אמר רבי יהודה ברבי סימון כשם שאי אפשר למעין להרפס ולמקור להשחת, כך אי אפשר לצדיק למוט לפני רשע, וכמעין נרפש וכמקור משחת כך צדיק ממיט עצמו לפני רשע, אמר לו הקדוש ברוך הוא לדרכו היה מהלך והיית משלח אצלו ואומר לו: כה אמר עבדך יעקב. 
וישלח יעקב , רב הונא פתח : מחזיק באזני כלב עבר מתעבר על ריב א לו, שמואל בר נחמן אמר משל לארכי ליסטים שהיה ישן בפרשת דרכים עבר חד ושרי מעיר ליה, אמר ליה קום לך דבישא שכיח הכא, קם ושרי מקפח ביה, אמר ליה ניער בישא, אמר ליה דמיך הוה ועוררתניה, כך אמר לו הקדוש ברוך הוא, לדרכו היה מהלך ואתה משלח אצלו ואומר לו בהכנעה כה אמר עבדך יעקב. רבי יהודה ברבי סימון פתח : מה תאמרי כי יפקד עליך ואת למדת אתם עליך אלפים לראש, אמר לו הקדוש ברוך הוא לדרכו היה מהלך ואתה משלח אצלו ואומר לו כה אמר עבדך יעקב. 
מלאכים , אלו שלוחי בשר ודם, רבנן אמרי מלאכים ממש. אמר רבי חמא בר חנינא הגר שפחת שרי היתה ונזדמנו לה חמשה מלאכים, זה שהוא אוהבו של בית על אחת כמה וכמה, ומה אליעזר שהיה עבדו של בית נזדוגו לו כמה מלאכים, זה שהוא אוהבו של בית על אחת כמה וכמה. אמר רבי יוסי יוסף קטנן של שבטים היה ונזדוגו לו שלשה מלאכים, הדא הוא דכתיב : וימצאהו איש : וישאלהו האיש : ויאמר האיש, זה שהוא אביהן של כלן על אחת כמה וכמה. : לפניו, לזה שבא שעתו לטל המלכות לפניו. רבי יהושע אמר שלח פורפירא וטלקיה קדמוהי, אמר לו אין שני זרזירים ישנים על דף אחד. : אל עשו אחיו, אף על פי שהוא עשו, הוא אחיו. : ארצה שעיר שדה אדום, הוא אדם, ותבשילו אדם, וארצו אדמה, גבוריו אדמים, לבושו אדמים, ופורע ממנו אדם בלבוש אדם. הוא אדם : ויצא הראשון אדמוני. תבשילו אדם, : הלעיטני נא מן האדם האדם הזה. ארצו אדמה : ארצה שעיר שדה אדום. גבוריו אדמים : אנשי חיל מתלעים וגו'. ופורע ממנו אדם : דודי צח ואדום, בלבוש אדם : מדוע אדם ללבושך. 
ויצו אתם לאמר כה תאמרון לאדני לעשו , רבנו אמר לרבי אפס כתוב חד אגרא מן שמי למרן מלכא אנטונינוס, קם וכתב מן יהודה נשיאה למרן מלכא אנטונינוס, נסביה וקריה וקרעיה, אמר ליה כתוב מן עבדך יהודה למרן מלכא אנטונינוס. אמר ליה רבי מפני מה אתה מבזה על כבודך, אמר ליה מה אנא טב מן סבי, לא כך אמר : כה אמר עבדך יעקב. : עם לבן גרתי, לבן, דהוא רבהון דרמאי יהיבתיה בחפתי לההוא גברא על אחת כמה וכמה, ולמה עם לבן גרתי ואחר עד עתה, שעדין לא נולד שטנו של אותו האיש, אבל עכשו נולד שטנו של אותו האיש, דאמר רבי פינחס בשם רבי שמואל בר נחמן, מסרת הוא שאין עשו נופל אלא ביד בניה של רחל. הדא הוא דכתיב : אם לא יסחבום צעירי הצאן, ולמה קורא אותן צעירי הצאן, שהם צעיריהם של שבטים. 
ויהי לי שור וחמור וגו' , רבי יהודה ורבי נחמיה ורבנן, רבי יהודה אומר משור אחד יצאו שורים הרבה, ומחמור אחד יצאו חמורים הרבה. רבי נחמיה אמר לשנהון דבריתא היא חמורתא גמלתא. רבנן אמרי שור זה משוח מלחמה, שנאמר : בכור שורו הדר לו. חמור, זה מלך המשיח, שנאמר : עני ורכב על חמור וגו'. צאן, אלו ישראל, שנאמר : ואתנה צאני צאן מרעיתי, ועבד ושפחה, : הנה כעיני עבדים אל יד אדוניהם, : חננו ה' חננו כי רב שבענו בוז. 
וישבו המלאכים אל יעקב לאמר באנו אל אחיך אל עשו , שאת נוהג בו כאח והוא נוהג בך כעשו. : וגם הלך לקראתך וארבע מאות איש עמו, ריש לקיש אמר עמו כעמו, מה הוא שהוא גבור ויכול לעמד כנגד ארבע מאות איש, כך כל אחד ואחד מהן עשוי על ארבע מאות איש. רבי לוי אמר הלך ונטל אגרומי ממצרים, אמר אין יכילנא ליה הא טב, ואם לאו אנא אימא ליה אייתי מכסא, ומגו כן אנא קאים עליו וקטילנא ליה. 
דבר אחר, : וישלח יעקב מלאכים, זהו שנאמרה ברוח הקדש על ידי שלמה מלך ישראל : ברכות לראש צדיק ופי רשעים יכסה חמס, כנגד מי אמר שלמה המקרא הזה, לא אמרו אלא כנגד יעקב ועשו, ברכות לראש צדיק, זה יעקב. ופי רשעים יכסה חמס, זה עשו הרשע. אשריהם הצדיקים שמתברכין בארץ ומתברכין בשמים, וכך היא המדה, שנאמר : אשר המתברך בארץ יתברך באלהי אמן, להודיעך שכל הברכות שברך יצחק את יעקב כנגדו ברכו הקדוש ברוך הוא מלמעלה. יצחק אמר לו : ויתן לך האלהים מטל השמים וגו', והקדוש ברוך הוא ברכו בטל ומטר, שנאמר : והיה שארית יעקב בקרב עמים רבים כטל וגו'. יצחק אמר לו : ומשמני הארץ, והקדוש ברוך הוא ברכו בתבואה, שנאמר : ונתן מטר זרעך אשר תזרע את האדמה. יצחק אמר : יעבדוך עמים, והקדוש ברוך הוא אמר לו : והיו מלכים אמניך ושרותיהם מיניקתיך. יצחק אמר לו : הוה גביר לאחיך, והקדוש ברוך הוא אמר לו על ידי משה : ולתתך עליון על כל הגוים. הא למדת שכל הברכות שברכו יצחק מלמטה ברכו הקדוש ברוך הוא מלמעלה. ואף רבקה אמו ברכתו כנגדן, שנאמר : ישב בסתר עליון, וכך אמרה לו : כי מלאכיו יצוה לך וגו', כיון שאמרה לו בלשון הזה, ברכתו רוח הקדש : יקראני ואענהו וגו', וכי מאחר שברכו הקדוש ברוך הוא אביו למה חזר וברכו, שנאמר : ויקרא יצחק אל יעקב ויברך אתו, אלא שראה יצחק ברוח הקדש שעתידין בניו להגלות לבין האמות, אמר לו בוא ואברכך ברכות של גליות שיחזר עליך הקדוש ברוך הוא ויקבצך מבין הגליות, ומה הן הברכות : בשש צרות יצילך ובשבע לא יגע בך רע. בשוט לשון תחבא ולא תירא משד כי יבוא. לשד ולכפן תשחק ומחית הארץ אל תירא. לכך נאמר: ברכות לראש צדיק. 
דבר אחר, : וישלח יעקב, : אל תתן ה' מאויי רשע זממו אל תפק ירומו סלה, אמר לפניו רבון העולמים אל תתן לעשו הרשע מחשבות לבו, מהו זממו אל תפק, אמר לפניו רבונו של עולם עשה לו זמם לעשו הרשע כדי שלא תהא לו נחת רוח שלמה. ומה זמם עשה לו הקדוש ברוך הוא לעשו הרשע, אמר רבי חמא בר חנינא אלו בני ברבריא ובני גרמאניאה שאדומיים מתיראין מהם. דבר אחר אל תתן ה' מאויי רשע, אמר לפניו רבון העולמים כשם שהיתה בדעתו של לבן לעשות עמי רעה ולא עזבתו, אף מחשבות של עשו אחי שמחשב עלי להרגני הפר רעתו. זה אחד משלשה בני אדם שחשבו רעות ולא עמדו בידן, עשו וירבעם והמן, עשו שנאמר : ויאמר עשו בלבו. בירבעם כתיב : ויאמר ירבעם בלבו. בהמן כתיב : ויאמר המן בלבו. מהו ויאמר עשו בלבו, אמר, קין הרג את אחיו ולא עשה לו המקום כלום וסוף שהוליד בנים אחרים וירשו עמו את העולם, אבל אני אהרג את יצחק אבי תחלה, ואחר כך אהרג את יעקב אחי ואירש את העולם לבדי, שנאמר : יקרבו ימי אבל אבי, אמר אקרב אבלו של אבא קדם ואחר כך : ואהרגה את יעקב אחי, ולא הספיק הקדוש ברוך הוא בידו, לכך נאמר: אל תתן ה' מאויי רשע. 
דבר אחר, : וישלח יעקב מלאכים, בוא וראה מה כתיב למעלה מן הענין : ויאמר יעקב כאשר ראם, כמה היה מחנה אלהים, שני אלפים רבוא ממלאכי השרת, שנאמר : רכב אלהים רבתים אלפי שנאן ה' בם סיני בקדש. : ויקרא שם המקום ההוא מחנים, שתי מחנות למה, מלמד שנתנו לו ליעקב ארבעת אלפים רבוא מלאכי השרת ונדמו לו לחילות של מלך, מהן לובשי ברזל ומהן רוכבי סוסים ומהן יושבי קרונות, פגע בלובשי ברזל אמר להם משל מי אתם אמרו לו של יעקב, פגע ברוכבי סוסים אמר להם משל מי אתם אמרו לו של יעקב, פגע ביושבי קרונות אמר להם משל מי אתם אמרו לו של יעקב, שנאמר : מי לך כל המחנה הזה אשר פגשתי, ואף יעקב היה מזכיר לעשו שמו של הקדוש ברוך הוא ליראו ולבהלו, שנאמר : כי על כן ראיתי פניך כראת פני אלהים, משל למה הדבר דומה לאחד שזמן את חברו לסעודה והכיר בו שהיה מבקש להרגו, אמר דומה טעם תבשיל זה כטעם אותו תבשיל שטעמתי בבית המלך, אמר, ידע ביה מלכא מסתפי ולא קטליה. אף כך יעקב, כיון שאמר לעשו כי על כן ראיתי פניך כראת פני אלהים, אמר עשו הרשע הגיעו הקדוש ברוך הוא לכבוד הזה, שוב איני יכול לו. 
דבר אחר, : וישלח יעקב מלאכים, למה שלח יעקב אצלו שלוחים, אלא כך אמר אשלח לו שלוחים אם יחזר בתשובה, אמר להם, אמרו לו אל תאמר, יעקב כדרך שיצא מבית אביו הוא עומד, שנאמר : כי במקלי עברתי וגו'. : ויצו אתם לאמר, אמרו לו אל תאמר כשיצא מעמך נטל בידו כלום מתפיסת הבית אלא בשכרי קניתי כל הללו בכחי, שנאמר : ועתה הייתי לשני מחנות. באותה שעה שקרא יעקב לעשו אדני, אמר לו הקדוש ברוך הוא אתה השפלת עצמך וקראת לעשו אדני ח' פעמים, חייך אני מעמיד מבניו שמונה מלכים קדם לבניך, שנאמר : ואלה המלכים אשר מלכו וגו'. אמר להם אמרו לו אם לשלום אתה מתקן אני כנגדך, ואם למלחמה אני כנגדך, יש לי גבורים בעלי גבורה וזרוע שאומרים לפני הקדוש ברוך הוא דבר והוא עושה להם רצונם, שנאמר : רצון יראיו יעשה. לפיכך בא דוד לתן שבח וקלוס לפני הקדוש ברוך הוא שעזרו בברחו מפני שאול, שנאמר : כי הנה הרשעים ידרכון קשת, מה כתיב אחריו : כי השתות יהרסון צדיק מה פעל, אמר לפניו רבון העולמים אם רחקת ונטשת את יעקב שהוא משתיתו ויסודו של עולם, שנאמר : וצדיק יסוד עולם, צדיק מה פעל, על אותה שעה נאמרה : אלה ברכב ואלה בסוסים ואנחנו בשם ה' אלהינו נזכיר. 
דבר אחר, : ויהי לי שור וחמור, שור, זה יוסף, שנאמר : בכור שורו הדר לו. חמור, זה יששכר, דכתיב : יששכר חמר גרם. ובן בנו של יוסף, עומד לכלות את עמלק, שנאמר : ויחלש יהושע את עמלק ואת עמו לפי חרב. ובניו של יששכר יודעין מה הקדוש ברוך הוא עושה בעולמו, שנאמר : ומבני יששכר יודעי בינה לעתים לדעת מה יעשה ישראל ראשיהם מאתים. וצאן, אלו ישראל, שנאמר : ואתן צאני צאן מרעיתי אדם אתם. ועבד, זה דוד, שנאמר : אני עבדך בן אמתך. ושפחה, זו אביגיל, שנאמר : הנה אמתך לשפחה. באותה שעה הלכו אותן השלוחים אצל עשו וראו עמו גבורים מזויינין, ובאו ואמרו ליעקב, שנאמר : וישבו המלאכים אל יעקב לאמר באנו אל אחיך אל עשו, מהו : וארבע מאות איש עמו, אמר רבי שמואל בר נחמני ארבע מאות מלכים קושרי כתרים. ויש אומרים ארבע מאות מיני איפרכין היו עמו. ורבי ינאי אמר ארבע מאות ראשי גיסות היו עמו. וכיון שאמרו לו ליעקב כל אותה גדלה היה מתירא, והיה מחלק את נשיו ואת בניו לשתי מחנות, שנאמר : ויחץ את העם אשר אתו. 
ויאמר אם יבוא עשו אל המחנה האחת והכהו , באותה שעה אמר אבינו יעקב לפני הקדוש ברוך הוא, רבונו של עולם, כתבת בתורתך : ושור או שה אתו ואת בנו לא תשחטו ביום אחד, אם יבוא רשע זה ויאבד את בני ואת אמם כאחת, ספר תורה שאתה עתיד לתן על הר סיני מי יקרא בו, בבקשה ממך הצילני נא מידו שלא יבוא ויכני אם על בנים, שנאמר : הצילני נא. מה עשה עמד ושלח לו דורון לסמות את עיניו, שנאמר : כי השחד יעור עיני חכמים, ואין חכמים אלא אדומים, שנאמר : והאבדתי חכמים מאדום ותבונה מהר עשו. : ויתן ביד עבדיו עדר עדר לבדו, מהו : ורוח תשימו, אמר יעקב לפני הקדוש ברוך הוא, רבונו של עולם אם יהיו צרות באות על בני לא תביא אותם זו אחר זו, אלא הרוח להם מצרותיהם. באותה שעה נשא יעקב את עיניו וראה את עשו שהוא בא מרחוק, ותלה עיניו למרום, בכה ובקש רחמים מלפני הקדוש ברוך הוא, ושמע תפלתו והבטיחו שהוא מושיעו מכל צרותיו בזכותו של יעקב, שנאמר : יענך ה' ביום צרה ישגבך שם אלהי יעקב. 