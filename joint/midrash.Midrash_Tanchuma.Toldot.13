‎ויחרד יצחק חרדה גדלה. זה שאמר הכתוב: חרדת אדם יתן מוקש ובוטח בה' ישגב . חרדה שהחריד יעקב ליצחק, ראוי היה שיקללנו. ומי גרם לו שברכו, בוטח בה' ישגב. אמר רבי לוי בשם רבי חמא בר חנינא, שתי חרדות חרד יצחק, אחת על גבי המזבח, ואחת כשנכנס עשו, ואין אתה יודע איזה מהן גדולה. אלא ממה שאת קורא כאן גדלה עד מאד, אתה יודע שזו גדולה. אמר להם הקדוש ברוך הוא לישראל, בעולם הזה, על ידי יצר הרע אין אתם הולכין בדרכי. אבל לעתיד לבא, ונתתי לכם לב חדש ורוח חדשה אתן בקרבכם והסרתי לב האבן מבשרכם ונתתי לכם לב בשר .