‎וינהג את הצאן אחר המדבר. אמר רבי יוחנן: למה היה רודף למדבר? לפי שראה שישראל נתעלו מן המדבר, שנאמר: מי זאת עולה מן המדבר. עליה מן המדבר, התורה מן המדבר, המן והשלו מן המדבר, המשכן מן המדבר, השכינה מן המדבר הכהונה ומלכות מן המדבר הבאר מן המדבר ענני כבוד מן המדבר. לפיכך וינהג את הצאן אחר המדבר.
ויבא אל הר האלהים חרבה. אמר רבי שמעון בן יוסי, שהלכה צאנו של משה ארבעים יום ולא טעמה כלום, כשם שהלך אליהו זכרונו לברכה, שנאמר: ויקם ויאכל וישתה וילך בכח האכילה ההיא ארבעים יום וארבעים לילה .
וינהג את הצאן אחר המדבר, בשרו שישראל נקראו צאן, כלה במדבר. וינהג את הצאן, רמז לו שמנהיג את ישראל ארבעים שנה. ואף הוא נאסר עם הצאן במדבר. ואף בשעה שתבע משה צרכיהן של ישראל שאמר לו הקדוש ברוך הוא לך בשליחותי, אמר לו משה, הגידה לי שאהבה נפשי . כמה חיות יש בהן, כמה מעברות בהן, כמה אגדות התקנת להן, כמה רקוחים התקנת למעברות שבהם, הגידה לי שאהבה נפשי. השיבו הקדוש ברוך הוא: אם לא תדעי לך היפה בנשים וגו' . לפיכך וינהג את הצאן אחר המדבר. כיון שהגיע לחורב, מיד וירא מלאך ה' אליו בלבת אש. למה בלבת אש? כדי ללבבו, כשיבוא לסיני ויראה אותה האש, שלא יתירא ממנה.
דבר אחר, ולמה בלבת אש? משני חלקיו של סנה ולמעלה, שהלב נתון משני חלקיו של אדם ולמעלה. ולמה מתוך הסנה, ולא מתוך אילן גדול, ולא מתוך תמרה? אמר הקדוש ברוך הוא: כתבתי בתורה, עמו אנכי בצרה . הם נתונים בשעבוד, ואף אני בסנה ממקום צר. לפיכך מתוך הסנה שכלו קוצים.