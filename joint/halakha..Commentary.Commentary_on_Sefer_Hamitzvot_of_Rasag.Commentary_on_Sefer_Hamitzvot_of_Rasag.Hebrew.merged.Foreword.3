אבל לא נפניתי בביאורי לחקירות ועיונים אשר אין צורך במו להבנת דברי רבינו הגאון ז״ל. יען כי גם זולת זה עלה כמות ביאורי נגד רצוני הרבה יותר מאשר עלה על דעתי בראשונה. אשר לזאת נאלצתי לקצר דברי ביותר בכמה מקומות. עד אשר יקשה על המעיין להבינם אם לא יעיין היטב במקומות אשר הצבתי ציונים למו. אם כי בהשקפה ראשונה חצונית בלא ראות ובלא הבין בדברים פנימה יתראה לעין הרואה כי הפרזתי על המדה להאריך יותר על הדרוש לביאור דברי רבינו הגאון המחבר ז״ל. אבל זאת לא זאת ונהפוך הוא כאשר בנקל יראה כל מעיין נבון אשר התרגל בעבודה זו להעמיק עיונו בכאלה. כי שמתי מעצור לרוחי וקצרתי במקומות הרבה שהיה מהראוי להאריך בהם יותר ויותר. וכן קצרתי מאוד בהבאת דברי האחרונים ז״ל מפרשי סה״מ להרמב״ם ז״ל כי בהמעיין בטחתי כי יעיין תחלה בדברי הרמב״ם והרמב״ן בסה״מ ובאחרונים טרם שומו עין עיונו בדברי רבינו הגאון ז״ל ובביאורי: