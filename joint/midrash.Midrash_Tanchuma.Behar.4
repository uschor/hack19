וכי ימוך אחיך, אלו ישראל, שנאמר: וימכו בעונם . ומכר מאחזתו, שנמכרו במדי בימי המן, שלקחן אותו רשע מאחשורוש. ובא גואלו, זה מרדכי. וגאל את ממכר אחיו, שכסה את עונותיהם, שכלם היו ראוים להריגה. למה, שאכלו מתבשילי המלך. מנין, שכך כתיב: ובמלאת הימים האלה וגו' . ונתגרה בהן המן, שנאמר: הפיל פור הוא הגורל . ובזכות מרדכי נצלו, ונהפך הוא אשר ישלטו היהודים המה בשנאיהם . הוי, וגאל את ממכר אחיו. דבר אחר, ובא גואלו, זה הקדוש ברוך הוא, שנאמר: גואלם חזק ה' צבאות שמו . הקרוב אליו, זה הקדוש ברוך הוא, שכתוב בו, וירם קרן לעמו תהלה לכל חסידיו לבני ישראל עם קרובו . 