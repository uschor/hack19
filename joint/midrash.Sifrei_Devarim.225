לא תראה את חמור אחיך. זו מצות לא תעשה. ולהלן הוא אומר  כי תראה - מצות עשה. אין לי אלא חמור אחיך, חמור שונאך מנין? תלמוד לומר  חמור שונאך, מכל מקום. אם כן למה נאמר "אחיך", אלא מלמד שלא דברה תורה, אלא כנגד יצר הרע. 
נופלים. ולא עומדים. 
בדרך. ולא ברפת. מכאן אמרו,  מצאה ברפת - אין חייב בה, ברשות הרבים - חייב בה. 
והתעלמת מהם.  פעמים שאתה מתעלם, ופעמים שאין אתה מתעלם. כיצד, היה כהן והיא בבית הקברות, או שהיה זקן ואינה לפי כבודו, או שהיתה שלו מרובה משל חברו – פטור. שנאמר והתעלמת מהם, פעמים שאתה מתעלם ופעמים שאין אתה מתעלם. 
עזב תעזב עמו. [זו פריקה. הקם תקים עמו.  זו טעינה, דברי ר"י בן בתירה]. העמידה ונפלה העמידה ונפלה, אפילו חמשה פעמים – חייב, שנאמר הקם תקים . הלך וישב לו, ואמר לו, "הואיל ועליך מצוה לפרוק, פרוק" – פטור, שנאמר הקם תקים עמו. יכול אפי' זקן, אפי' מוכה שחין? ת"ל הקם תקים עמו. 