‎ויהי בימי אמרפל. זה שאמר הכתוב: בך צרנו ננגח בשמך נבוס קמינו . אמר רבי יצחק: ב' שנים, כ' עשרים, אלו כ״‎ב אותיות שבהם נתנה התורה. אמר אברהם: רבונו של עולם, אלולי ששתפת כבודך עמי ועזרתני, מה אדם אחד כנגד תשעה מלכים וחילותיהם?
אלא אתה נותן ליעף כח, אלה ברכב ואלה בסוסים, ואני בשמך תרום קרני. מנין? שכך כתיב: ויחלק עליהם לילה הוא ועבדיו ויכם וירדפם עד חובה אשר משמאל לדמשק. רבותינו אמרו, הלילה נחלק מאליו. רבי בנימין אמר: הקדוש ברוך הוא שהיה יודע עתיו ורגעיו, נכנס בו כחוט השערה, הוא חלקו. אמר לו הקדוש ברוך הוא לאברהם: אתה עשית הרג בשונאי מחצי הלילה עד הבקר, חייך, אני אעשה הרג בשונאי בניך מחצי הלילה עד הבקר ובמדה זו אני פורע להם, הדא הוא דכתיב, ויהי בחצי הלילה וה' הכה כל בכור בארץ מצרים מבכר פרעה הישב על כסאו עד בכור השבי אשר בבית הבור וכל בכור בהמה . לכך נאמר: ויהי בימי אמרפל.
אמר רבי יהושע דסכנין, סימן נתן לו הקדוש ברוך הוא לאברהם, שכל מה שארע לו ארע לבניו. כיצד? בחר באברהם מכל בית אביו, שנאמר: אתה הוא ה' האלהים אשר בחרת באברם והוצאתו מאור כשדים ושמת שמו אברהם . ובחר בבניו משבעים אמות, שנאמר: כי עם קדוש אתה לה' אלהיך ובך בחר ה' להיות לו לעם סגלה מכל העמים אשר על פני האדמה . לאברהם נאמר לך לך, ולבניו נאמר אעלה אתכם מעני מצרים אל ארץ הכנעני והחתי והאמרי והפריזי והחוי והיבוסי אל ארץ זבת חלב ודבש . לאברהם נאמר: ואברכך ואגדלה שמך והיה ברכה ואברכה מברכך. ולבניו נאמר: יברכך ה'. לאברהם נאמר: ואעשך לגוי גדול, ולבניו נאמר: ומי גוי גדול . אברהם כתיב בו: אחד היה אברהם . וישראל: ומי כעמך ישראל וגו' . לאברהם נאמר: ויהי רעב בארץ וירד אברם מצרימה לגור שם כי כבד הרעב בארץ. ולבניו כיון ששבו למצרים, והרעב כבד בארץ . אברהם על ידי הרעב ירד למצרים, ואף בניו על ידי הרעב ירדו למצרים, שנאמר: וירדו אחי יוסף עשרה לשבר בר ממצרים . אברהם כשירד נזדוגו לו המצרים, ויראו המצרים את האשה כי יפה היא מאד . אף לבניו, הבה נתחכמה לו פן ירבה והיה כי תקראנה מלחמה ונוסף גם הוא על שנאינו ונלחם בנו ועלה מן הארץ .
אברהם נזדוגו לו ארבעה מלכים, אף לישראל עתידין כל המלכים להתרגש עליהם, שנאמר: למה רגשו גוים ולאמים יהגו ריק . ואומר: יתיצבו מלכי ארץ ורוזנים נוסדו יחד על ה' ועל משיחו . מה אברהם יצא הקדוש ברוך הוא ונלחם בשונאיו, שנאמר: מי העיר ממזרח צדק יקראהו לרגלו יתן לפניו גוים ומלכים ירד יתם כעפר חרבו כקש נדף קשתו , אף כך עתיד הקדוש ברוך הוא לעשות לבניו, שנאמר: ויצא ה' ונלחם בגוים ההם כיום הלחמו ביום קרב .