‎וישראל אהב את יוסף מכל בניו כי בן זקנים, בן איקונים, שהיה דומה לו. רבי ישמעאל אמר, לכך נקרא בן זקנים, על שם ויכלכל יוסף את אביו ואת אחיו , בן זקנתו של אביו. ולפי שראה בחלומו שעתיד למלך והגיד לאביו, קנאו בו אחיו.
ויבא יוסף את דבתם רעה. אמר לאביו, אחי אוכלין אבר מן החי. אמר לו הקדוש ברוך הוא, חייך, בדבר שיצא מפיך, בו אתה נחשד, וישימו לו לבדו ולהם לבדם . ולפי שספר עליהם לשון הרע, לפיכך קנאו בו אחיו ונתגלגל הדבר וירדו אבותינו למצרים ונשתעבדו שם ארבע מאות שנה.
אמר יעקב ליוסף, לך נא ראה את שלום אחיך וגו' ויבא שכמה, מקום מזמן לפרענות. בשכם ענו את דינה, בשכם מכרו את יוסף, בשכם נחלקה מלכות בית דוד, ויבן ירבעם את שכם בהר אפרים . וימצאהו איש, אין איש האמור כאן אלא גבריאל, שנאמר: והאיש גבריאל . ויראו אתו מרחק וגו', ויקחהו וישלכו אתו הברה וגו', מים אין בו, נחשים ועקרבים היו בו. מה עשה ראובן, הלך וישב באחד מן ההרים לירד בלילה להעלות את יוסף, ותשעה אחיו יושבין במקום אחד כאיש אחד בעצה אחת להמיתו.
עברו עליהם ישמעאלים. אמרו, לכו ונמכרנו לישמעאלים, הן מוליכין אותו לקצות המדבר. עמדו מכרוהו בעשרים כסף, לכל אחד מהם שני כסף לקנות מנעלים לרגליהם. וכי תעלה על דעתך שנער יפה כמותו נמכר בעשרים כסף. אלא כיון שהשלך לבור, מתוך פחד נחשים ועקרבים שבו, נשתנה זיו פניו וברח ממנו דמו ונעשו פניו ירקות. לפיכך מכרוהו בעשרים כסף בעבור נעלים.
אמרו, נחרים בינינו שלא יגיד אחד ממנו ליעקב אבינו. אמר להם יהודה, ראובן אינו כאן ואין החרם מתקים אלא בעשרה. מה עשו, שתפו להקדוש ברוך הוא באותו החרם, שלא יגיד לאביהם.
כיון שירד ראובן בלילה לאותו הבור להעלותו ולא מצאו, קרע את בגדיו ובכה. חזר לאחיו אמר להם: הילד איננו ואני אנה אני בא. הגידו לו את המעשה ואת החרם ושתק. ואף הקדוש ברוך הוא אף על פי שכתוב בו מגיד דבריו ליעקב , דבר זה לא הגיד, מפני החרם. לפיכך אמר יעקב, טרף טרף יוסף. רבי מנא אומר, במכירת יוסף לקו השבטים ולא התכפר להם עונם עד שמתו. ועליהם הכתוב אומר, אם יכפר העון הזה לכם עד תמתון .
ולפיכך בא רעב בארץ כנען שבע שנים, וירדו אחי יוסף עשרה לשבר בר ממצרים ומצאו יוסף חי והתירו את החרם, ושמע יעקב שהוא חי, וכתיב בו ותחי רוח יעקב אביהם. וכי מתה היתה, אלא שחיתה מן החרם ושרתה בו רוח הקדש שנסתלקה הימנו.
אמר רבי עקיבא, החרם היא השבועה, והשבועה היא החרם. צא ולמד מיהושע שהחרים את יריחו, ונשרף עכן על שפשט ידו בחרם ולקח את האדרת ואת לשון הזהב שהיה באותן תרפים של יריחו ושם טמאה חקוק עליו, והלך והטמינם בתוך אהלו. ועל שמעל בחרם, נפל מישראל שלשים וששה איש, וקרע יהושע את בגדיו ונפל על פניו ארצה לפני הארון. ויאמר ה' אל יהושע קם לך וגו', חטא ישראל וגם עברו את בריתי אשר צויתי אותם וגם לקחו מן החרם וגם גנבו וגם כחשו וגם שמו בכליהם . למה כתיב כאן גם חמש פעמים. ללמדך שכל העובר על החרם, כעובר על חמשה חמשי תורה. וכל עברות נפרעין ממנו, וחרם נפרעין ממנו ומכל הבריות, שנאמר: אלה וכחש וגו', על כן תאבל הארץ ואמלל כל יושב בה בחית השדה וגו' . ואומר: על כן אלה אכלה ארץ ויאשמו ישבי בה על כן וגו' . וכן את מוצא, בעכן נאמר, הלוא עכן בן זרח מעל מעל בחרם ועל כל עדת ישראל היה קצף והוא איש אחד לא גוע בעונו .
כיון שאמר הקדוש ברוך הוא ליהושע, חטא ישראל. אמר לו יהושע, מי חטא. אמר לו: וכי דלטור אני, הטל גורלות ותדע. הלך והטיל גורלות, נפל הגורל על עכן. אמר לו עכן, בגורל אתה בא עלי, הטל הגורל בינך ובין אלעזר הכהן ויפל על אחד מכם. באותה שעה, נסתכל יהושע בשתים עשרה אבנים שבאבני אפוד שהיו על לבו של כהן גדול וראה אבן שבט יהודה שכהה אורה. שכך היה משפט החשן, כל שבט שעושה מצוה, מגיה אבנו ומבהיק אורה. וכל שבט שעובר עברה, אבנו כהה. כיון שראה יהושע כך, אמר לו בני שים נא כבוד לה' אלהי ישראל . מיד אמר עכן, אנכי חטאתי. אמר לו יהושע, מה עכרתנו יעכרך ה' ביום הזה, היום הזה אתה עכור ויש לך חלק לעולם הבא.
תדע לך כח החרם, שהרי השבטים שקנאו על פילגש בגבעה ולא קנאו על פסל מיכה, הרגו בהן בני בנימין פעם ראשונה ושניה ושלישית כמה אלפים, ולבסוף עשו תשובה ונפלו לפני הארון ונתרצה להן הקדוש ברוך הוא. והחרימו שיבאו כל ישראל מקטן ועד גדול, שנאמר: כי השבועה הגדולה היתה לאשר לא עלה אל ה' המצפה לאמר מות יומת . וכי שבועה היתה שם, אלא ללמדך שהחרם היא השבועה. אנשי יבש גלעד לא עלו ונתחיבו מיתה.
ועוד למוד הוא משאול בן קיש שאמר, ארור האיש אשר יאכל לחם עד הערב ונקמתי מאיבי ולא טעם כל העם לחם, ויונתן לא שמע בהשביע אביו את העם וישלח את קצה המטה אשר בידו ויטבל אותה ביערת הדבש וגו' . ראה שאול פלשתים מתגברין על ישראל וידע שמעלו בחרם. הגיש האפוד וראה שאבן שבט בנימין מכהה אורה. הפיל גורל בינו ובין יונתן בנו ונלכד יונתן. נטל עליו חרב להרגו, שנאמר: ויאמר שאול כה יעשה אלהים וכה יוסף כי מות תמות יונתן. ויאמר העם אל שאול היונתן ימות אשר עשה הישועה הגדולה הזאת בישראל וגו'.
הכותיים לא נחשבו משבעים לשון אלא מיתר חמשה גוים ששבה מלך אשור, שנאמר: ויבא מלך אשור מבבל ומכותה ומעוא ומחמת ומספרוים וישב בערי שמרון . רבי יוסי אומר, הוסיף עליהן ארבעה ונעשו תשעה, דיניא ואפרסתכיא טרפליא אפרסיא ארכויי בבליא שושנכיא דהוא עלמיא .
כשגלו ישראל משמרון, שלח סנחריב את עבדיו והושיבן בשמרון להעלות מס למלכות. שלח הקדוש ברוך הוא בהן את האריות, שנאמר: ויהי בתחלת שבתם שם לא יראו את ה' וישלח ה' בהם את האריות. שלחו ואמרו לו: הגוים אשר הגלית וגו' וישלח בם את האריות והנם ממיתים אותם וגו' . שלח וקרא לכל זקני ישראל, אמר להם כל השנים שהייתם בארצכם לא שכלה אתכם חית השדה ומה עסקה עכשו. אמרו נאמר לו דבר אחד, אולי ישיב אותנו לארצנו. אמרו לו: הארץ אינה מקבלת גוי שאינו עוסק בתורה ולא נמול. אמר להן, תנו לי שנים מכם שילכו לשם וילמדו אותם, ודבר המלך אין להשיב. מיד שלחו לשם את רבי דוסתאי בר ינאי ואת רבי סביא, ולמדו אותם בכתב ספר תורה נוטריקון ובוכין.
ואף על פי כן, את ה' היו יראים ואת אלהיהם היו עבדים. עד שעלה עזרא מבבל וזרבבל ויהושע בן יהוצדק והתחילו בונין בהיכל, שנאמר: באדין קמו זרבבל בר שלתיאל וישוע בר יוצדק ושריו למבנא בית אלהא וגו' . באותה שעה באו עליהן השמרונים למלחמה מאה ושמונים אלף. וכי שמרונים היו, והלא כותיים היו. אלא על שם העיר שמרון נקראו שמרונים. ועוד בקשו להרג את נחמיה במרמה, שנאמר: לכה ונועדה יחדו בכפרים בבקעת אונו וגו' . ובטלו מלאכת בית ה' שתי שנים, שנאמר: באדין בטלת עבידת בית אלהא די בירושלם והות בטלא עד שנת תרתין למלכות דריוש מלך פרס .
מה עשה עזרא וזרבבל ויהושע. קבצו את כל הקהל אל היכל ה', והביאו שלש מאות כהנים ושלש מאות שופרות ושלש מאות ספרי תורה ושלש מאות תינוקות, והיו תוקעין והלוים היו משוררין ומזמרין ומחרימין ומשמתין ומנדין את הכותיים בסוד שם המפרש ובכתב הנכתב על הלוחות, ובחרם בית דין העליון ובחרם בית דין התחתון, שלא יאכל אדם מישראל פת כותי. מכאן אמרו, האוכל פת כותי, כאוכל בשר חזיר. ואל יתגיר כותי בישראל, ואל יהא להם חלק בתחית המתים, שנאמר: לא לכם ולנו לבנות בית לאלהינו . וכתיב: ולכם אין חלק וצדקה וזכרון בירושלים . וכתבו וחתמו ושלחו את החרם לכל ישראל שבבבל, והם הוסיפו עליהם חרם על חרם. והמלך כורש קבע עליהם חרם עולם, שנאמר: ואלהא די שכן שמה תמה ימגר כל מלך ועם די ישלח ידה להשניא וגו' .