‎וירא יעקב כי יש שבר במצרים. זה שאמר הכתוב: נער הייתי גם זקנתי ולא ראיתי צדיק נעזב וזרעו מבקש לחם . אמר רבי שמואל בר נחמן, פסוק זה שר העולם אמרו. נער הייתי, מימות אדם. גם זקנתי, עד ימות המשיח. ולא ראיתי, שעזב הקדוש ברוך הוא את העולם מן הצדיקים, אלא שבכל דור ודור מעמיד צדיקים, דאמר רבי תנחום בשם רבי אחא, אין העולם חסר שלשים צדיקים כאברהם, שנאמר: ואברהם היו יהיה לגוי גדול . יהיה בגימטריא שלשים.
דבר אחר, נער הייתי גם זקנתי, אין הקדוש ברוך הוא עוזב את הצדיקים בשעת הרעב לא להם ולא לבניהם, אלא בזמן שבצרת באה לעולם, הקדוש ברוך הוא מתקין להם מהיכן יחיו. וכן אתה מוצא באליהו, שהתקין לו מהיכן יחיה, שנאמר: קום לך צרפתה אשר לצידון וגו' . וכן את מוצא, ופנית לך קדמה ונסתרת בנחל כרית אשר על פני הירדן, והיה מהנחל תשתה ואת הערבים צויתי לכלכלך שם . וכן ויהי רעב בארץ וירד אברם מצרימה וגו' . וכן ויהי רעב בארץ מלבד הרעב הראשון וגו' וילך יצחק וגו' . וכן יעקב, כשבא הרעב, התקין הקדוש ברוך הוא לו יוסף שיכלכלנו במצרים, שנאמר: ויכלכל יוסף את אביו . הוי, וירא יעקב כי יש שבר.
מה כתיב למעלה, וכל הארץ באו מצרימה לשבר אל יוסף, לפי שהוא נתן עצמו, שנאמר: ויצבר יוסף בר. ותכלינה שבע שני השבע וגו', ותחלינה שבע שני הרעב לבוא כאשר אמר יוסף.
מהו כאשר אמר יוסף. אמר רבי יהודה בר שלום, ארבע עשרה שנה של רעב היו ראויין לבא. שכן יוסף אומר, שבע פרות הרקות והרעת שבע שנים הנה ושבע השבלים הרקות שבע שנים הנה, הרי ארבע עשרה שנה. אלא שגזר יוסף ונעשו שבע שנים, שנאמר: יהיו שבע שני הרעב. לפיכך כתיב: כאשר אמר יוסף.
מיד שמע יעקב שהיה שבר במצרים, ואמר לבניו רדו שמה ושברו וגו'. וירדו אחי יוסף עשרה. ולמה עשרה, שיש בהן כח לדחות הפרענות, שכן כשבא הקדוש ברוך הוא להחריב את סדום והיה אברהם אבינו מבקש עליהן רחמים מן השמים, התחיל מספר מן חמשים עד עשרה, שנאמר: אולי ימצאון שם עשרה , כי עשרה היא עדה, שנאמר: עד מתי לעדה וגו' , וכתיב: אלהים נצב בעדת אל . לכך נאמר וירדו אחי יוסף עשרה, שכן בסדום אמר עד עשרה. ויבאו בני ישראל לשבר בתוך הבאים, שלא יכירם אדם. אמר הקדוש ברוך הוא, אתם אמרתם ונראה מה יהיו חלמתיו, היכן החלום מתקים. וירא יוסף את אחיו ויכרם והם לא הכרהו, שלא רחמו עליו. אבל יוסף ויכרם, שרחם עליהם.