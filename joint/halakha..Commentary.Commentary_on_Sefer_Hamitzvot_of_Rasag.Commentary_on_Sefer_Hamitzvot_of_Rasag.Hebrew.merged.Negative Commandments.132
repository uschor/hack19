<b>קפל כלי גבר מאשה. והחלף. </b>בפרשת תצא כתיב לא יהי' כלי גבר על אשה ולא ילבש גבר שמלת אשה. וקפל זה הוא מלשון התלמוד איקפולי איקפל. בחולין בפרק אלו טרפות מ"ד ע"א עיי"ש כלומר להבדיל ולהפריש כלי גבר מאשה. וכן להיפוך כלי אשה מגבר. או שהוא ג"כ מלשון התלמוד בפרק כל כתבי שם עיי"ש. והנה כל הראשונים ז"ל מנו שני לאוין אלו. ודבר תמוה ראיתי בסמ"ק סי' ל"ג שלא מנה אלא לאו השני לא ילבש גבר שמלת אשה. אבל לאו הראשון. דהיינו לא יהי' כלי גבר על אשה. לא הזכיר כלל. ואפי' אם תמצא לומר דס"ל דאין שניהם נמנין אלא בלאו אחד. ויש קצת מקום לזה ע"פ דברי ת"ק בנזיר פרק שני נזירים נ"ט ע"א דאמר דלא הזהיר הכתוב אלא שלא ילבש איש שמלת אשה וישב בין הנשים ואשה שמלת איש ותשב בין האנשים שהוא דבר המביא לידי תועבה עיי"ש. וא"כ שניהם לא באו אלא להזהיר על ענין אחד. אכתי מלבד מאי דמבואר בדברי הסמ"ק גופי' שם דפסק כראב"י דפליג. בלא"ה עכ"פ הו"ל להזכיר גם איסור דלבישת אשה שמלת גבר. ואין להאריך כאן בזה. ועי' בכ"מ פי"ב מהלכות ע"ז ובב"י יו"ד סי' קפ"ב ובמש"כ הר"ב דינא דחיי על דברי הסמ"ג לאוין נ"ט עיי"ש היטב. 
