‎והאלהים נסה את אברהם. בא וראה מה בין ראשונים לאחרונים, שהראשונים היו מתנסין על ידי הקדוש ברוך הוא, שנאמר: והאלהים נסה את אברהם. וכן אתה מוצא בדור המדבר, למען ענתך לנסתך לדעת וגו' . אבל אחרונים נתנסו על ידי אמות העולם, שנאמר: ואלה הגוים אשר הניח ה' לנסות בם את ישראל .
וכן אתה מוצא בדניאל וחבריו כשגלו גזר עליהן הקדוש ברוך הוא שיאכלו לחמם טמא, שנאמר: ככה יאכלו בני ישראל את לחמם טמא בגוים אשר אדיחם שם . עמד נבוכדנצר וגזר עליהן שיהו אוכלין מפת בגו, שנאמר: וימן להם המלך דבר יום ביומו מפת בג המלך ומיין משתיו . דניאל לא קבל עליו, אמר אף על פי שגזר הקדוש ברוך הוא עלינו שנאכל לחם טמא, בקש לנסות אותנו, אנו נעשה את שלנו והוא יעשה את שלו. התחיל לומר לשר הסריסים, נס נא את עבדיך ימים עשרה ויתנו לנו מן הזרעים ונאכלה ומים ונשתה, ויראו לפניך מראינו ומראה הילדים האכלים את פת בג המלך וכאשר תראה עשה עם עבדיך . אמר להן, ואתם בני המלכים יכולין אתם להתנסות ימים עשרה בלא לחם ויין. אמרו לו הן, שאנו מבני בניו של אותו צדיק שנתנסה בעשרה נסיונות, שמא זכותו תעמד לנו, לא כבר מצא אותנו המלך עשר ידות על כל החרטמים והאשפים. מיד, ויתן האלהים את דניאל לחסד ולרחמים לפני שר הסריסים, וישמע להם לדבר הזה וינסם ימים עשרה, ומקצת ימים עשרה נראה מראיהם טוב ובריאי בשר מן כל הילדים האכלים את פת בג המלך .