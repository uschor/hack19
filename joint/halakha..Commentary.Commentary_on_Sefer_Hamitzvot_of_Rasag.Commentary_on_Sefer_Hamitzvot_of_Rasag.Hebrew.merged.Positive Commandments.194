<b>לעשיר המטהר. ולעניו חקים.</b> משפט טהרת מצורע עשיר שקרבנו שני כבשים וכבשה אחת לאשם ועולה וחטאת ומנחתם כאמור בפרשה. ומצורע עני שקרבן טהרתו כבש אחד לאשם ושתי תורים או שני בני יונה אחד לעולה ואחד לחטאת. ולשיטת רבינו הגאון ז"ל הן שתי מצות חלוקות במנין העשין. ולטעמי' אזיל כמו שביארנו שיטתו בזה במבוא סי' ז' שורש שביעי ובפנים לעיל עשין ק"א ק"ב קפ"ד קפ"ה ובשאר מקומות. והרמב"ם וסייעתו ז"ל מנו בזה שלש עשין. האחת טהרה ראשונה של מצורע עשין ק"י. והשנית תגלחתו עשין קי"א. והשלשית הבאת קרבנותיו עשין ע"ז עיי"ש. ואין זו דרכו של רבינו הגאין ז"ל שהוא מונה כל טהרת המצורע לכל פרטי' מצוה אחת. שבכללה טהרתו הראשונה והשני' והבאת קרבנותיו. משום שכל זה אינו אלא חלקי מצוה אחת. שבהצטרפות כולם יחד הוא יוצא מטומאתו לטהרה. אלא שהוא מונה בעשירות מצוה בפ"ע ובדלות מצוה בפ"ע כשיטתו כמו שנתבאר. ובדברי הרמב"ם ז"ל יש בזה מבוכה. וכבר נסתבכו בה קצת אחרונים ז"ל ואין להאריך כאן בזה. אבל שיטת רבינו הגאון ז"ל ברורה כמו שביארנו שם: 
