ידים פרק ד - ב בו ביום בא יהודה גר עמוני, ועמד לפניהם בבית המדרש, אמר להם: מה אני לבוא בקהל? אמר לו רבן גמליאל: אסור אתה. אמר לו רבי יהושע: מתר אתה. אמר לו רבן גמליאל: הכתוב אומר:  "לא יבא עמוני ומואבי בקהל ה'"! וגו'. אמר לו רבי יהושע: וכי עמונים ומואבים במקומן הן? כבר עלה סנחריב מלך אשור ובלבל את כל האמות, שנאמר:  "ואסיר גבולת עמים, ועתודתיהם שושתי, ואוריד כאביר יושבים". אמר לו רבן גמליאל: הכתוב אומר:  "ואחרי כן אשיב את שבות בני עמון", וכבר חזרו! אמר לו רבי יהושע: הכתוב אומר:  "ושבתי את שבות עמי ישראל",  ועדין לא חזרו! והתירוהו לבוא בקהל.
ג תרגום שבעזרא ושבדניאל, מטמא את הידים, תרגום שכתבו עברית, ועברית שכתבו תרגום, וכתב עברי אינו מטמא את הידים, ולעולם אינו מטמא את הידים, עד שיכתבנו אשורית על העור ובדיו.
ד אומרים צדוקים: קובלנו עליכם פרושים, שאתם אומרים: כתבי הקדש מטמאין את הידים, וספרי המירס אינם מטמאין את הידים. אמר רבי יוחנן בן זכאי: וכי אין לנו על הפרושים אלא זו בלבד? והלא הם אומרים: עצמות חמור טהורים, ועצמות יוחנן כהן גדול טמאים. אמר ליה: לפי חבתן היא טמאתן, שלא יעשה אדם עצמות אביו ואמו תרודות. אמר להם: אף כתבי הקדש, לפי חבתן היא טמאתן! ספרי המירס, שאינן חביבין אין מטמאין את הידים.
ה אומרים צדוקים: קובלנו אנו עליכם פרושים, מה אם שורי וחמורי, שאיני חיב בהם מצוות, הרי אני חיב בנזקן, עבדי ואמתי שאני חיב בהן מצוות, אינו דין שאהא חיב בנזקן? אמר להם: לא, אם אמרתם בשורי וחמורי שאין בהם דעת, תאמרו בעבד ואמה שיש בהם דעת? שאם אקניטנו, ילך וידליק גדישו של אחר, ואהא חיב לשלם.
ו אמר גלילי: קובל אני עליכם פרושים, שאתם כותבים את המושל עם משה בגט, אומרים פרושים: קובלים אנו עליך מין גלילי, שאתם כותבים את המושל עם השם בדף, ולא עוד אלא שאתם כותבים את המושל מלמעלן, ואת השם מלמטן, שנאמר:  "ויאמר פרעה: מי ה' אשר אשמע בקלו, לשלח את ישראל"? וכשלקה, מהו אומר?  "ה' הצדיק".
הדרן עלך מסכת ידים