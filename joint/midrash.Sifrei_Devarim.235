כי יקח איש אשה ובא אליה . [בדברים.] רבי יהודה אומר,  אם בא אליה לוקה, ואם לאו אינו לוקה. 
ושנאה. [רבי ישמעאל אומר, בא וראה מה שנאה גורמת, שמביאתו לידי לשון הרע]. 
מכאן אתה אומר, עבר אדם עבירה קלה, סופו לעבור עבירה חמורה. עבר אדם על ואהבת לרעך כמוך, סופו לעבור על לא תקום ולא תטור, ועל לא תשנא את אחיך,  וחי אחיך אמך , עד שבא לידי שפיכות דמים. לכך נאמר כי יקח איש אשה [ושנאה]. 
ושם לה עלילות דברים. יכול אפילו אמר לה, "הקדחת לי את התבשיל", והיא לא הקדיחה! תלמוד לומר "עלילות דברים" "עלילות דברים" לגזרה שוה. מה "עלילות דברים" האמור להלן, טענת בתולים; אף "עלילת דברים" האמור כאן, טענת בתולים.  [אי מה] "עלילות דברים" האמור  [להלן מקום] בתולים, מנין לרבות ביאות אחרות? תלמוד לומר והוציא עליה שם רע. 
ואמר. [מלמד שתובע מתחיל בדברים תחלה.]  
את האשה הזאת. מלמד שאין אומר דבריו אלא בעמידתה.
לקחתי ואקרב אליה. הרי עדים שזנתה בבית אביה.  למה נאמר? לפי שהוא אומר  ואיש אשר ינאף את אשת איש. אחד שבאו לה עדים בביתה בעלה, שזנתה בבית אביה; ואחד שבאו לה עדים בבית אביה, שזנתה בבית אביה - משמע שתהא נדונית על שער העיר. הרי הכתוב מוציא את שבאו לה עדים בבית בעלה, שזנתה בבית אביה, שתהא נדונית על פתח בית אביה. לכך נאמר כי יקח איש אשה. 
. 
ולקח אבי הנערה ואמה. אין לי אלא שיש לה אב ואם. יש לה אב ולא אם, אם ולא אב, לא אב ולא אם, מנין? תלמוד לומר  [והוציאו את בתולי הנערה], מכל מקום. אם כן למה נאמר אבי הנערה ואמה? הם שגדלו גדולים רעים, יבאו  [ויראו] להם גידוליהם. . 
ואמר אבי הנערה אל הזקנים. מכאן שאין רשות לאשה לדבר במקום האיש. 
את בתי נתתי לאיש הזה.  מלמד שהרשות לאב לקדש את בתו הקטנה. 