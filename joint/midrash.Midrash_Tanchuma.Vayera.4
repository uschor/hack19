‎וישא עיניו וירא והנה שלשה אנשים נצבים עליו וירא וירץ לקראתם. התחיל דם המילה לטפטף. אמר לו הקדוש ברוך הוא: בשכר חייך, שבזכותך אני אחוס על בניך בשני דמים ואפרע משונאיהם, שנאמר: ואעבר עליך ואראך מתבוססת בדמיך , שני דמים, שנאמר: ואמר לך בדמיך חיי, זה דם פסח. ואמר לך בדמיך חיי, זה דם המילה.
וירא וירץ לקראתם. אמר לו הקדוש ברוך הוא: בשכר שלש ריצות שרצת, אני ארוץ לפני בניך שלש ריצות בשעת מתן תורה. ואלו הן שלש ריצות של אברהם, וירא וירץ לקראתם, ואל הבקר רץ אברהם, וימהר לעשות אתו. מה פרע לבניו, בסיני, שנאמר: ויאמר, ה' מסיני בא וזרח משעיר למו הופיע מהר פארן .
אתה אמרת להן יקח, אני נותן לבניך מצות פסח, שנאמר: ויקחו להם איש שה . אתה אמרת להן נא, אני נותן לבניך מצות פסח, אל תאכלו ממנו נא . אתה אמרת מעט, אני אגרש את שונאיהן מעט מעט, שנאמר: מעט מעט אגרשנו מפניך . אתה אמרת מים, אני נותן להם באר מים במדבר, שנאמר: עלי באר . אתה אמרת ורחצו רגליכם, אני ארחצם מכל טמאה, שנאמר: אם רחץ אדני את צאת בנות ציון . אתה אמרת והשענו תחת העץ, אני נותן להם מצות סכה, דכתיב: צאו ההר והביאו עלי זית ועלי עץ שמן ועלי הדס וגו' . אתה אמרת ואקחה פת לחם, אני ממטיר לכם לחם . אתה לקחת חמאה וחלב, אני נותן להם חמאת בקר וחלב צאן .
מכאן שנו חכמים, שהצדיקים אומרים מעט ועושין הרבה, שאמר להן אברהם ואקחה פת לחם וסעדו לבכם, ובאחרונה עשה להן שלשה שורים ותשע סאין, שנאמר: וימהר אברהם האהלה וגו', מהרי שלש סאים כמשמען, קמח שלש הרי שש, סלת שלש הרי תשע.
ומנין שהיו שלשה שורים? דכתיב ויקח בן בקר רך וטוב. בן אחד, בקר שנים, רך שלשה, ויש אומרים: וטוב ארבעה.
אף הקדוש ברוך הוא אמר לישראל מעט ועשה הרבה, שנאמר: ידע תדע כי גר יהיה זרעך וגו', וגם את הגוי אשר יעבדו דן אנכי , לא אמר לו אלא בדל״‎ת ונו״‎ן. לסוף נפרע מהן בע״‎ב אותיות, שנאמר: או הנסה אלהים לבוא לקחת לו גוי וגו' . אמר רבי יודן, מלבוא לקחת לו גוי עד מוראים גדולים, ע״‎ב אותיות הוא.
ומנין שהרשעים אומרים הרבה ואפלו מעט אינן עושין? שכן מצינו בעפרון שאמר לאברהם, השדה נתתי לך וגו' , ולסוף אמר ארץ ארבע מאות שקל כסף ביני ובינך מה היא? מה דלא הויא שויא,
דאמר רבי חנניה כל שקלים האמורין בתורה סלעים, ושבנביאים ליטרין, ושבכתובים קנטרין, בר משקלי עפרון דאנון קנטרין, דכתיב: בכסף מלא יתננה לי בתוככם לאחזת קבר.