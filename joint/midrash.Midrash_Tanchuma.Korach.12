מנצפ״‎ך האותיות כפולות, צופים אמרום. לך לך, רמז נרמז לאברהם למאה שנה יוליד יצחק. כי עצמת ממנו מאד , רמז נרמז שהוא וזרעו עצומים בשני עולמים. נו״‎ן, ליעקב, הצילני נא , נצל בשני עולמים. פ״‎ף, ליוסף, פקד פקדתי . פקד, בעולם הזה. פקדתי, לעולם הבא. צ״‎ץ, הנה איש צמח שמו ומתחתיו יצמח , זה משיח. וכן הוא אומר, והקמתי לדוד צמח צדיק . ששים המה מלכות . עשרים וארבעה ספרים, הוסיף עליהם אחד עשר מן תרי עשר, חוץ מן יונה שהוא בפני עצמו, וששה סדרים, ותשעה פרקים דתורת כהנים, הרי ששים המה מלכות, ושמנים פילגשים . ששים מסכתות, שמונים בתי מדרשות שהיה בירושלים כנגד פתחיה. ועלמות אין מספר , משנה החיצונה. הנה מטתו שלשלמה ששים גבורים , כנגד אותיות של יברכך ה' וישמרך וגו' . השט״‎ן בגימטריא כמנין ימות החמה, שבכל השנה הוא שליט להלשין, חוץ מיום הכפורים. אמר רבי אמי בר אבא, אברהם עד שלא נמול ולא הוליד, היה חסר חמשה אברים. נתוסף ה', ונעשה שלם והוליד, ונקרא אברהם מנין אותיותיו. שרי. פליגי בה תרי אמוראי, חד אמר, נחלק היו״‎ד לשנים, ה' לאברהם וה' לשרה. וחד אמר, יו״‎ד שנטל משרה קרא תגר, עד שבא יהושע והוסיף לו יו״‎ד, שנאמר: ויקרא משה להושע יהושע , והושיעו מעצת מרגלים. יצחק י' כנגד עשרה נסיונות, צ' תשעים שנה לשרה נולד, ח' לשמונה ימים נמול, ק' מאה שנים חיי אברהם כשנולד. יעקב, על שמו נקרא, י' מולדותיו העשירי, למפרע לוי עשירי. חשב מבנימין עד לוי, היו לו עשרה בנים, ולוי היה עשירי ונתנו מעשר למקום, לקים וכל אשר תתן לי עשר אעשרנו לך . ע' בשבעים נפש. ק' כנגד אותיות הברכה, ויתן לך , הוצא משם השם, נשתירו מאה. ב' כנגד שני מלאכים עולים. יהודה, על שמו נקרא, שלשים, כנגד שלשים מעלות של מלכות. הלוחות, היו בהן שש מאות ושלש עשרה אותיות, מן אנכי עד אשר לרעך, כנגד שש מאות ושלש עשרה מצות. וכלן נתנו למשה בסיני, שבהן חקים ומשפטים, תורה ומשנה, תלמוד והגדה. יראת ה' היא אוצרו . אין בכל המדות גדול מן היראה וענוה, שנאמר: ועתה ישראל מה ה' אלהיך שואל מעמך . יראת בגימטריא שש מאות ואחת עשרה. ותורה ומלה עמה, הרי שש מאות ושלש עשרה. ציצית, שש מאות. שמונה חוטין וחמשה קשרים, הרי שש מאות ושלש עשרה. הוקם על , בגימטריא מאה, כנגד מאה ברכות. שבכל יום היו מתים מישראל מאה אנשים, בא דוד ותקנן למאה ברכות. ועתה ישראל מה ה' אלהיך, קרי ביה מאה, אלו מאה ברכות. כיון שתקנום, נעצרה המגפה. זאת תורת העלה היא העלה , עלה של תורה ועלה של תשובה. שני בני היצהר , אלו דוד ואהרן שנמשחו בשמן המשחה, שמשיחתן לדורות. באהרן כתיב: והיתה לו ולזרעו אחריו ברית כהנת עולם . בדוד כתיב: ודוד עבדי נשיא להם לעולם . כל תשא עון וקח טוב . אמרו ישראל, רבונו של עולם, בזמן שבית המקדש קים, היינו מקריבין קרבן ומתכפר. ועכשו, אין בידינו אלא תפלה. טוב, בגימטריא שבע עשרה. תפלה, תשע עשרה. הוצא מהן ברכת הזדים שתקנו ביבנה, ואת צמח דוד שתקנו על שום בחנני ה' ונסני . רבי סימון אומר, כל תשא עון וקח טוב. טוב בגימטריא בא״‎ת ב״‎ש, נפש. אמרו ישראל, הרי חלבנו ממנו מנפשותינו. יהי רצון מלפניך שתהא כפרה עלינו, ונשלמה פרים שפתינו . ויתן ה' לה הריון , בגימטריא ימי תשעה חדשים של לידה. והמלאך הממנה על ההריון לילה שמו, שנאמר: והלילה אמר הרה גבר . שעור מי מקוה ארבעים סאה, כנגד מי באר שכתוב בתורה. וכמה ביצים בשעור המקוה. חמשה אלפים ושבע מאות וששים. והסאה, מאה וארבעים וארבע ביצים. ארבעים ושלש ביצים וחמש ביצה, שעור החלה. ומנין למקוה שצריך ארבעים סאה. דכתיב: יען כי מאס העם הזה את מי השלח ההולכים לאט . לא״‎ט בגימטריא ארבעים. הרי שעור סאה, טפח על טפח ברום טפח. והמפריש שעור חלה, צריך להפריש ששה לוגין ואחד וחמש ביצה. מלקות ארבעים מן התורה, דכתיב: אלה הדברים אשר צוה ה' . אלה, שלשים וששה. דברים, שנים. הדברים, שלשה. הרי ארבעים חסר אחת. ארבעים יכנו לא יוסיף , כנגד ארבעים קללות שנתקללו נחש וחוה ואדם ואדמה. ופחתו חכמים אחד, משום לא יוסיף, סנהדרין, שלשה ועשרים, כדי שירבו מליצי זכיות אחד, וירבו מלמדי חובות שנים. מוטב שיבאו שנים, וידחו אחד. חרם, בגימטריא מאתים וארבעים ושמנה. ואמר שמואל, כשהיא נכנסת, נכנסת במאתים וארבעים ושמנה איברים. וכשהיא יצאה, יצאה מן מאתים וארבעים ושמונה, כדכתיב, ברגז רחם תזכר . תירש כתיב, וקרינן תירוש. זכה, נעשה ראש. לא זכה, נעשה רש. אמרו רבותינו זכרונם לברכה, בשלשה דברים אדם נכר, בכיסו, ובכוסו, ובכעסו. טבאל, רמליה, ששך, בגימטריא בבל בא״‎ת ב״‎ש. גוג ומגוג, בגימטריא שבעים, שהם שבעים אמות.