‎זבולן לחוף ימים. קדם זבולן ליששכר. ולמה, שזבולן עוסק בפרקמטיה, ויששכר עוסק בתורה. עשו שתפות ביניהם שיהא פרקמטיה של זבולן ליששכר, שכן משה ברכן, שמח זבולן בצאתך ויששכר באהליך , שמח זבולן בצאתך לפרקמטיא משום דיששכר באהליך עוסק בתורה. למה, עץ חיים היא למחזיקים בה . לפיכך הקדים זבולן ליששכר, שאלמלא זבולן, לא עסק יששכר בתורה. ומתוך שנתיחד יששכר בתורה ולא עסק בפרקמטיא ולא היה לו עמל בדבר אחר, לפיכך כתוב בו, ומבני יששכר יודעי בינה לעתים .
יששכר חמר גרם, יששכר נותן עצמו על התורה כחמור למשוי, וזבולן מביא באניות הסחורה. רבץ בין המשפתים, אלו התלמידים שלו שמרביצין תורה בארץ ישראל לפני חכמים, שנאמר: אם תשכבון בין שפתים כנפי יונה נחפה בכסף וגו' . וירא מנחה, זו תורה, שנאמר: יגעתי באנחתי ומנוחה לא מצאתי . כי טוב, זו תורה, שנאמר: כי לקח טוב נתתי לכם . ויט שכמו לסבל, עלה של תורה. ויהי למס עבד. מס, זו הלכה. כשהיו טועין, היו שואלין ומבקשין מידן, שנאמר: ושרי ביששכר עם דברה ויששכר כן ברק, בעמק , בעמקה של הלכה, שלח ברגליו.