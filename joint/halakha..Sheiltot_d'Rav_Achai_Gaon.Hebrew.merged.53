<b>שאילתא </b>דאסר להון לדבית ישראל לאישתבועי בשיקרא בשמא דקב"ה וכל מאן דמשתבע בשיקרא בשמא דקב"ה <i data-commentator="Haamek Sheilah" data-order="1"></i> לית ליה מחילה לעולם דכתיב לא תשא את שם ה' אלהיך לשוא וגו' ולא מיבעיא אישתבועי בשיקרא אלא אפילו אפוקי שם שמים לבטלה אסור <i data-commentator="Haamek Sheilah" data-order="2"></i> מדאפקיה קרא לא תשא ולא כתיב ולא תשבע דאפילו אדכורי שם שמים לבטלה ומאן דשמע ליה לחבריה דאפיק שם שמים לבטלה מיבעי ליה למימר ליה ליהוי ההוא גברא בשמתא <i data-commentator="Haamek Sheilah" data-order="3"></i> דאמר רב חנן אמר רב כל השומע הזכרת השם מפי חבירו צריך לנדותו לא נידהו הוא בעצמו יהא בנידוי ואין עניות מצויה אלא בבית שמזכירין בו שם שמים לבטלה ועניות קשה כמות דתניא רבן שמעון בן גמליאל אומר כל מקום שנתנו חכמים עיניהם או מיתה או עוני דהא רבי אבא הוה קא אזיל קמיה דרב נחמן שמע לההיא איתתא דאפקא שם שמים לבטלה שמתה ושרא לה לאלתר ש"מ תלת ש"מ השומע השם מפי חבירו צריך לנדותו וש"מ נידוהו שלא בפניו מתירין לו שלא בפניו <i data-commentator="Sheilat Shalom" data-order="58"></i>וש"מ אין בין נידוי להפרה ולא כלום ומאן דמברך נמי ברכה שאינה צריכה הוה ליה כמוציא שם שמים לבטלה וקאים בלא תשא דרב וריש לקיש דאמרי תרוייהו כל המברך ברכה שאינה צריכה עובר משום לא תשא את שם ה' אלהיך לשוא: 
<b>ברם </b>צריך אילו היכא דמספקא ליה מילתא אי בריך אי לא בריך אי צלי אי לא צלי מהו למיהדר ולברוכי ולמיהדר ולצלויי אי לא הדר מברך דילמא לא בריך ולא נפיק ידי חובתיה ואי הדר מברך דילמא בריך ליה וקא מפיק שם שמים לבטלה הידא מינייהו עדיפא ת"ש דאמר רב יהודה אמר שמואל ספק קרא קריאת שמע ספק לא קרא קריאת שמע אינו חוזר וקורא קריאת שמע ספק אמר אמת ויציב ספק לא אמר אמת ויציב חוזר ואומר אמת ויציב אלמא ק"ש דרבנן אמת ויציב דאורייתא מותיב רב יוסף בשכבך ובקומך אמר ליה אביי ההוא בדברי תורה ורבי אלעזר אמר אפילו ספק קרא ק"ש ספק לא קרא ק"ש חוזר וקורא ק"ש <i data-commentator="Haamek Sheilah" data-order="4"></i> משום כבוד מלכות שמים אבל ספק התפלל ספק לא התפלל אינו חוזר ומתפלל ורבי יוחנן אמר אפילו ספק התפלל ספק לא התפלל חוזר ומתפלל ולוואי שיתפלל כל היום כולו והילכתא כרבי יוחנן <i data-commentator="Haamek Sheilah" data-order="5"></i> וכי אמר רבי יוחנן בצלותא דרחמי נינהו דאי צלי והדר מצלי שפיר דמי <i data-commentator="Haamek Sheilah" data-order="6"></i> ושאר ברכות אי בריך לא שרי ליה למיהדר וברוכי לאחריו אבל <i data-commentator="Haamek Sheilah" data-order="7"></i> ברכתא דמזונא דחיובא דאורייתא הוא אי <i data-commentator="Haamek Sheilah" data-order="8"></i> לאחר מז' מינין <i data-commentator="Sheilat Shalom" data-order="59"></i>דחיובא דאורייתא הוא הדר ומברך אבל שאר פירי דחיובא דרבנן הוא לא הדר מספיקא: 
<b>ברם </b>צריך <i data-commentator="Haamek Sheilah" data-order="9"></i> אילו מאן דקא בעי למיגרס פירקא או מסכתא ולקיומי מילתא דמצוה וקא בעי לאפוקי שם שמים לקיומי ההיא מילתא דמצוה כי היכי דלא לירשל בה מי שרי או לא מי אמרינן כיון דמחייב בה מהר סיני וקא הוה ליה מוציא שם שמים לבטלה או דילמא כיון דלזרוזי נפשיה קא עביד שפיר דמי ת"ש דאמר רב גידל אמר רב מניין שנשבעין לקיומי מצוה שנאמר נשבעתי ואקיימה לשמור משפטי צדקך אלמא לקיומי מצוה שפיר דמי ולית בה משום מוציא שם שמים לבטלה: 
