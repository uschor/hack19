<b>הורו </b>הגאונים שמי שנתחייב שבועה לבנו אין משביעו בשבועת האלה כמו שרגילין העולם להחרים באלה ובנידוי ובשמתא וכן כל כיוצא בזה שהרי זה בא לקללת אביו אלא משביעו שבועה שאין בה אלה ולא על ההכאה והקללה בלבד הקפידה תורה אלא אפילו על הביזיון שכל המבזה אביו ואמו אפילו בדברים ואפילו ברמיזה הרי הוא ארור מפי הגבורה שנאמר ארור מקלה וכו' וכן לא יקיז לו דם אא"כ אין אחר שיקיז ובן לא יוציא לו קוץ התחוב בבשרו וכן לא יפתח לו מורסא כי מצטער הוא מידו: 
