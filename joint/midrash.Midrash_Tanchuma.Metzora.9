ואשה כי יזוב זוב דמה ימים רבים. למה ואשה, ואין כתיב ואיש כי יזוב, לשעבר היתה זבה נוהגת באנשים ובנשים, שנאמר: איש איש כי יהיה זב מבשרו. רבי מאיר אומר, טמאת האיש קשה מטמאת האשה. למה, שטמאת הנשים סימן לבנים הוא. אבל של איש, של צער הוא, שנאמר: וזאת תהיה טמאתו בזובו, דבר שחותם וסוגר. לשעבר היו האנשים רואים מים, עד שעמדה רחל ואמרה, כי דרך נשים לי , ונתן לה. לכך נאמר: ואשה כי יזוב. כך שנו רבותינו, על שלש עברות נשים מתות בשעת לדתן, על שאינן זהירות בנדה ובחלה ובהדלקת הנר. למה בשעת לדתן. שאין השטן מקטרג אלא בשעת הסכנה. ושלשתן מן התורה. נדה, דכתיב: ואשה כי יזוב זוב דמה. חלה, דכתיב: ראשית עריסותיכם חלה . הדלקת הנר, דתנו רבנן, מנין שחיב אדם להיות זהיר וזריז בהדלקת הנר בשבת. שנאמר: וקראת לשבת ענג , זו הדלקת הנר בשבת. ולמה נמסרו לאשה. אמר הקדוש ברוך הוא, היא כבתה נרו של עולם כו'. נדה, אמר הקדוש ברוך הוא, היא שפכה דמו של אדם. וכתיב: שופך דם האדם, באדם דמו ישפך , והיא מתחיבת שתשפך דמה. תשמר נדתה, שיתכפר לה על דם ששפכה. הוי, ואשה כי יזוב זוב דמה. לפיכך הקדוש ברוך הוא מדמה טמאת ישראל לטמאת הנדה, שנטמאה ונטהרת. כך עתיד הקדוש ברוך הוא לטהר את ישראל, שנאמר: וזרקתי עליכם מים טהורים וטהרתם . דבר אחר, כטמאת הנדה היתה דרכם לפני , כטמאת הנדה ולא כטמאת המת. שהמת בבית, אין כהן גדול נכנס לשם, שהוא מטמא. אבל נדה, כהן גדול נכנס עמה לבית ויושב על האיצטבא, ובלבד שלא תהא האיצטבא מתנודדה. כך אלו הקדוש ברוך הוא המשיל את ישראל בטמאת המת, אתה אומר, אין השכינה חוזרת עליהם לעולם. אלא כנדה משלן, שהכהן עומד עמה בבית ואין חושש. כך הקדוש ברוך הוא שורה שכינתו עם ישראל אף על פי שהן טמאים, שנאמר: השכן אתם בתוך טמאתם . אמר רבי לוי, בשעה שהיו ישראל במצרים, לא היו רואות דם מפני שאימת המצרים עליהם. ואף כשישבו במדבר לא היו רואות דם נדה, שהיתה שכינה עמהן. והנשים קבלו את התורה תחלה, שנאמר: כה תאמר לבית יעקב וגו' . כה תאמר לבית יעקב, אלו הנשים. ואחרי כן, ותגיד לבני ישראל , אלו האנשים. ועליהם הוא אומר, אימה כנדגלות . ועליהן נאמר, גן נעול אחותי כלה, גל נעול מעין חתום . אמר הקדוש ברוך הוא לישראל, בעולם הזה הייתן מטהרין וחוזרין ומטמאין. אבל לעתיד לבא אני מטהר אתכם טהרה עולמית, שלא תטמאו, שנאמר: וזרקתי עליכם מים טהורים וטהרתם, מכל טמאותיכם ומכל גלוליכם אטהר אתכם . 