‎אם כסף תלוה. אמר ירמיה הנביא: כסף נמאס קראו להם . אתה מוצא, כשגלו ישראל מירושלים, הוציאו אותן בקולרין. אמרו האמות, כבר מאסן אלהיהם, שאמר להם כסף נמאס. מה הכסף נצרף ונעשה כלי ושוב נצרף ונעשה כלי וכן פעמים הרבה ובאחרונה אדם פורכו  ושוב אינו נעשה למלאכה, כך ישראל אין להם תקומה, שכבר מאסן הקדוש ברוך הוא. כששמע ירמיה כך, אמר לפניו: רבונו של עולם, המאס מאסת את יהודה אם בציון געלה נפשך, מדוע הכיתנו ואין לנו מרפא .
משל למלך שמכה את אשתו. אמר לו שושבינה, אם לגרשה אתה מבקש, הכה אותה עד שתמות. ואם דעתך לחזר עליה, למה תדקדק בהכאתה. אמר לו: אפלו פלטרין שלי חרב איני מגרשה. כך ירמיה אומר: אם לגרשנו אתה רוצה, הכה אותנו עד שנמות, כי אם מאס מאסתנו קצפת עלינו עד מאד . ואם לאו, מדוע הכיתנו ואין לנו מרפא. השיבו הקדוש ברוך הוא: אם אני מחריב את עולמי איני מגרש ישראל, שנאמר: כה אמר ה' אם ימדו שמים מלמעלה ויחקרו מוסדי ארץ למטה גם אני אמאס בכל זרע ישראל על כל אשר עשו נאם ה'  אלא אף על פי כן תנאי התניתי עמהם, שאם יחטאו, יהא בית המקדש מתמשכן על ידיהם, שנאמר: ונתתי משכני בתוככם , ונתתי משכוני, וכן בלעם אומר  מה טבו אהליך יעקב כשהן בנויות. ומשכנתיך , כשהן חרבות.
אמר הקדוש ברוך הוא: לא שאני חיב לאמות העולם אני ממשכן להן מקדשי, אלא עונותיכם גרמו לי, שנאמר: כה אמר ה' אי זה ספר כריתות אמכם אשר שלחתיה או מי מנושי אשר מכרתי אתכם לו הן בעונותיכם נמכרתם ובפשעיכם שלחה אמכם . וכן התניתי עם משה עליהם, אם כסף תלוה את עמי, שאם עברו על המצות, אני ממשכנן שתי משכונות, שנאמר: אם חבל תחבל. אמר לו משה רבנו: עד מתי? אמר לו: עד בא השמש, עד שיבוא משיח, שנאמר: וזרחה לכם יראי שמי שמש צדקה .
את העני עמך. אמרו רבותינו זכרונם לברכה: כל היסורין לצד אחד והעניות לצד אחד. בשעה שבא השטן לקטרג את איוב, כמה דאת אמר: ויען השטן את ה' ויאמר החנם ירא איוב אלהים . אמר לו הקדוש ברוך הוא לאיוב: מה אתה רוצה עניות או יסורים? אמר לו: מקבל אני כל היסורים שבעולם ולא עניות. היאך אעמד על המקח בשוק ואין בידי פרוטה. מיד ויצא השטן את פני ה' ויך את איוב בשחין רע מכף רגלו עד קדקדו . התחיל צווח, מי יתן ידעתי ואמצאהו אבוא עד תכונתו , כנגד מדת הדין. אמר לו אליהו: מה אתה עומד ומונה, ולא את הוא שבחרת ביסורים יותר מן העניות, שנאמר: השמר אל תפן אל און כי על זה בחרת מעני .