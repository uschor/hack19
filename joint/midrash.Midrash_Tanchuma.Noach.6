‎ויזכר אלהים את נח. ילמדנו רבנו, הרואה קשת בענן מה צריך לברך. כך שנו רבותינו, הרואה קשת בענן, מברך, ברוך אתה ה' אלהינו מלך העולם, זוכר הברית, נאמן בבריתו וקים במאמרו. הרי מן המשנה. מן התורה מנין, דכתיב: את קשתי נתתי בענן והיתה לאות ברית.
ואין מעשיו כמעשה בשר ודם. בשר ודם כל זמן שאוהבו חי, אהבתו קימת עמו. מת, בטלה האהבה. והקדוש ברוך הוא אינו כן. מת אברהם, היתה אהבתו קימת ליצחק בנו, שנאמר: ויהי אחרי מות אברהם ויברך אלהים וגו' . בנהג שבעולם, המלך מכבד אוהבו בכסף וזהב ובגדים ומעשרו. נכנס לספינה, עומד עליו סער גדול מאבד את נפשו וממונו, לפי שאין יכול המלך לשמרו מן הים ומן הלסטין. והקדוש ברוך הוא נותן לאוהבו מתנה ומשמרו, שנאמר: יברכך ה' וישמרך . ברך לאברהם ושמרו, שנאמר: וה' ברך את אברהם בכל . וכן ליצחק וליעקב.
אדם נכנס בספינה עמד עליו סער, אם יש עמו בהמה וכלים, מזרקן לים ומקימין את האדם, שאין מרחמין על הבהמה וכלים כשם שמרחמין על האדם. אבל הקדוש ברוך הוא כשם שרחמיו על האדם, כך רחמיו על הבהמה, שנאמר: ורחמיו על כל מעשיו . וכן הוא אומר, ויזכר אלהים את נח וגו'.