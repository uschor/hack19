כה תברכו את בני ישראל. זה שאמר הכתוב: הנה מטתו שלשלמה ששים גבורים סביב לה מגבורי ישראל, כלם אחוזי חרב מלמדי מלחמה איש חרבו . מה ראה שלמה לעסק במטה שהוא אומר הנה מטתו שלשלמה. אלא אינו עוסק אלא במלך שהשלום שלו. הנה מטתו, זה בית המקדש. ולמה נמשל בית המקדש למטה. מה המטה אינה אלא לפריה ורביה, כך בית המקדש, כל מה שהיה בתוכה, היו פרין ורבין, שנאמר: ויאריכו הבדים . וכן הוא אומר, והזהב זהב פרוים , שהוא עושה פרות. וכן הוא אומר, ויבן את בית יער הלבנון . למה נמשלה ליער. לומר לך, מה יער פרה ורבה, כך בית המקדש, כל מה שהיה בו, פרה ורבה. לכך נאמר: הנה מטתו שלשלמה. ששים גבורים . מהו ששים, אלו ששים אותיות שבברכת כהנים. כלם אחוזי חרב , שכל אחד ואחד שמו של הקדוש ברוך הוא נזכר בו, יברכך ה', יאר ה', ישא ה'. איש חרבו על ירכו . מה ראה ירך להיותה נזכרת כאן. אלא אפלו רואה אדם בחלומו החרב שלופה ונתונה בצוארו וקוטע את ירכו, משכים והולך לבית הכנסת מפחד שראה בלילות בחלומו ורואה הכהנים נושאין את כפיהם, החלום רע מתבטל ממנו. לכך נאמר: מפחד בלילות. לכך אמר הקדוש ברוך הוא למשה, הזהר לאהרן ולבניו שיהו מברכים את בני ישראל. כה תברכו. אמר הקדוש ברוך הוא, לשעבר הייתי זקוק לברך את בריותי. ברכתי לאדם הראשון ולאשתו, שנאמר: ויברך אותם אלהים . ברכתי לנח ולבניו, שנאמר: ויברך אלהים את נח ואת בניו . ברכתי לאברהם, דכתיב: וה' ברך את אברהם בכל . אמר הקדוש ברוך הוא לאברהם, מכאן ואילך הרי הברכות מסורות לך, שנאמר: והיה ברכה . ואברהם הוליד שנים, ישמעאל ויצחק, ולא ברכן. משל למה הדבר דומה. למלך שהיה לו פרדס ונתנו לאריס, והיה בתוך אותו פרדס אילן אחד של סם חיים כו'. ויצחק ברך את יעקב. ויעקב ברך לשנים עשר שבטים, שנאמר: כל אלה שבטי ישראל שנים עשר וזאת אשר דבר להם וגו' . מכאן ואילך אמר הקדוש ברוך הוא, הרי הברכות מסורות לכם, הכהנים יהיו מברכין את ישראל.