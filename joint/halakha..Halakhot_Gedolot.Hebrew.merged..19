<b>מיחייבינן</b> בית ישראל למיקרי מגילתא באורתא דתליסר נגהי ארבסר ואע"ג דקארי לה מאורתא מיחייב למיתנייה לצפרא מגילה ד. דאמר רבי יהושע בן לוי חייב אדם לקרות את המגילה בלילה ולשנותה ביום שנאמר אלהי אקרא יומם ולא תענה ולילה ולא דומיה לי. אמר רבי יהושע בן לוי נשים חייבות במשמע מגילה שאף הן היו באותו הנס: מגילה כא: ומיחייבינן לברוכי ברישא והדר מקרא מאי מברך ברוך אשר קדשנו במצותיו וצונו על מקרא מגילה ואשר עשה נסים ושהחיינו מנ"ח סימן. ובתרה הרב את ריבנו וכו'. והיכא דקארי לה מסופה לרישא לא נפיק ידי חובה דתנן שם יז. הקורא את המגילה למפרע שם ז: סעודת פורים שאכלה בלילה לא יצא מאי טעמא ימי משתה ושמחה כתיב וכן הלכה ודוכתא דלא נהיגי למיעבד מלאכה בפורים לא נעביד יחיד מלאכה אלא נבטיל בהדייהו שם ה: דרב חזייה לההוא גברא דשדי כיתנא בפוריא ולטייה ולא צמח כיתניה ואמרינן מכדי מלאכה לא קבילו עלייהו אמאי לטייה ההוא דברים המותרים ואחריה נהגו בהן איסור הוה ומנלן דמנהגא מילתא היא פסחים נ: אמר רב שמן בר אבא אמר רבי יוחנן אמר קרא שמע בני מוסר אביך ואל תטוש תורת אמך:סליקו להו הלכות מגילה