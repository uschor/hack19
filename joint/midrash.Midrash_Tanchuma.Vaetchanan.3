דבר אחר, ואתחנן אל ה'. זה שאמר הכתוב: ופנית אל תפלת עבדך ואל תחנתו . הרי בהרבה שמות נקראת התפלה, אלו הן. תפלה, תחנה, צעקה, זעקה, שועה, רננה, פגיעה, נפילה, עמידה. ולמה לא נתפלל משה באחת מהן אלא בלשון תחנונים, שנאמר: ואתחנן. אלא בשעה שעמד משה ואמר לפני הקדוש ברוך הוא, הראני נא את כבודך , אמר משה, רבונו של עולם, הודיעני נא באי זו מדה אתה נוהג עולמך, שנאמר: הודיעני נא את דרכיך . אמר לו הקדוש ברוך הוא, הן, אני מראה לך, אני אעביר כל טובי על פניך וקראתי וגו' . אמר לו: איני חיב לבריה. כל מה שיעשה אדם מצוה, חנם אני נותן לו. לא שאני חיב לכל בריה כלום, אלא חנם אני נותן להם, שנאמר: וחנתי את אשר אחן ורחמתי את אשר ארחם . אמר לו משה, אם כן עשה עלי מצוה ותן לי חנם. לפיכך כתיב: ואתחנן.