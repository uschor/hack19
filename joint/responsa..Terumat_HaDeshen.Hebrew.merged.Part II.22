<b>סימן כב </b>ועוד השיב מורי הגאון למהר"ם ס"ל הא דמשהין הכהנים חוץ לבית הכנסת כששאר כהנים עולים לדוכן עד אחר שירדו הכהנים מדוכן ולא נהגו כמו שכתב רבינו שמשון במרדכי שלו בשם הרב ר' יעקב משפיי"ר שיחזרו לאחר שקרא החזן כהנים וגם במרדכי דידן מייתי ההוא לשון דהר"ר יעקב משפיר"א אבל לא סיים שיחזרו לאחר שקרא החזן כהנים וגם באשירי מייתי גם בפרק בתרא דמגילה ההיא דירושלמי דרבי אליעזר נפק לברא ופי' האשירי הטעם דנפק לברא כדי שלא יהיה בבית הכנסת בשעה שהחזן קורא כהנים שאז היה עובר בעשה כשלא יעלה כשקורא כהנים משמע שלאחר כשקרא כהנים אין לו קפידא אם הוא בבית הכנסת והטעם דאין נכנסין עד אחר ברכת כהנים משום דאמרינן בפרק אלו נאמרין אמר ריב"ל כל כהן שאינו עולה לדוכן עובר בג' עשה רב אומר אף חוששין שמא בן גרושה ובן חליצה ולא פליגי כאן שעולה לפרקים כו' ונראה דאע"ג דמפרש תלמודא דרב איירי כגון שאינו עולה אפילו לפרקים מ"מ כיון דחייש תלמודא לפגם כהונה משום הכי נוהגים הכהנים סלסול בעצמן שלא ליכנס כל שעה שהכהנים מברכים כדי שלא יחשבו עליהן שהן פגומים ע"כ השיב מורי למהר"ם מינ"ץ: 
