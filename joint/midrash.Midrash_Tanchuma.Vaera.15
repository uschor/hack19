‎ויאמר ה' אל משה נטה את ידך על השמים ויהי ברד . זה שאמר הכתוב: כל אשר חפץ ה' עשה בשמים ובארץ . השמים, אמר הקדוש ברוך הוא, השמים שמים לה' והארץ נתן לבני אדם . משל למה הדבר דומה? למלך שגזר ואמר: בני רומי לא ירדו לסוריא, ובני סוריא לא יעלו לרומי. כך כשברא הקדוש ברוך הוא את העולם, גזר ואמר: השמים שמים לה' והארץ נתן לבני אדם. כשבקש לתן את התורה, בטל את הגזרה הראשונה ואמר: התחתונים יעלו לעליונים, והעליונים ירדו לתחתונים, ואני המתחיל, שנאמר: וירד ה' על הר סיני וגו' . וכתיב: ואל משה אמר עלה אל ה' . הוי, כל אשר חפץ וגו'.
כשבקש אמר יקוו המים מתחת השמים . וכשבקש, עשה את הים יבשה, שנאמר: ובני ישראל הלכו ביבשה . הוי כל אשר חפץ ה' עשה. בשמים, נטה ידך על השמים ויהי ברד . ובארץ, נטה את מטך והך את עפר הארץ. מה כתיב למעלה מהענין, כי עתה שלחתי את ידי, ואולם בעבור זאת העמדתיך , שלא תמות במכות הראשונות, ולמען ספר שמי בכל הארץ.