אעברה נא ואראה - אפשר שהיה משה מבקש מלפני המקום שיכנס לארץ, והלא כבר נאמר כי לא תעבור את הירדן הזה! משל למלך שהיה לו ב' עבדים, וגזר על אחד מהם שלא לשתות יין ל' יום. אמר מה גזר עלי? שלא אשתה יין עד ל' יום? איני טועמו אפילו שנה אחת, אפילו שתי שנים. וכל כך למה? כדי לפוג את דברי רבו. חזר וגזר על השני שלא לשתות יין ל' יום, אמר: אפשר אני לחיות בלא יין אפילו שעה אחת? וכל כך - כדי לחבב את רבו. כך משה היה מחבב דברי המקום, ומבקש מלפניו שיכנס לארץ. לכך נאמר אעברה נא ואראה: 
ההר הטוב הזה והלבנון - הכל קראו אותו הר: אברהם קראו הר, שנא'  אשר יאמר היום בהר ה' יראה; ישעיה קראו הר,  והיה באחרית הימים נכון יהיה הר בית ה'; גוים קראו אותו הר, שנאמר  והלכו גוים רבים ואמרו לכו ונעלה אל הר ה': 
והלבנון - זה בית המקדש.  גלעד אמר לי ראש הלבנון, ואומר  והלבנון באדיר יפול. ולמה נקרא שמו לבנון? שמלבין עונותיהם של ישראל, שנאמר  אם יהיו חטאיכם כשנים כשלג ילבינו: 