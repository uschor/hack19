<b>זה אשר </b>שאל ה"ר יחיאל הכהן, יודיעני מורי אפטרופוס של היתומים טוען על ראובן שאשתו שהיתה אלמנת אביהם הכניסה לו בנדוניא יותר ממה שהיה בכתובתה מבעלה הראשון ועוד שלא נשבעה על כתובתה וטוען על כל הנדוניא והאשה אינה רוצה לישבע כי נפלה קטטה בינה ובין בעלה, ועוד אומרת שאינה זכורה מה שהוציאה שלא לצורך ועוד אומר ראובן אחר שיש בידי לברר וכן היא מודה שהכניסה לו יותר מכתובתה הויא גזלנית ואינו רוצה להאמינה בשבועה. ועוד תודיעני כי אשתו של ראובן מורדת בו ואומרת שאי אפשר לה כלל להיות עמו מפני כמה דברים שעשה לה ואי אפשר לה לפרש והוא תפס כל הנדוניא. ומה"ר אליעזר זצ"ל הנהיג בזה המלכות להחזיר כל הנדוניא אפילו תפס כאלפסי וכרבינו מאיר זצ"ל והוא היה ראש המלכות ומנהיגו, והודיעני אם יש לעשות כאשר הנהיג הזקן אי לאו ועוד הודיעני על שטר אחד שנראה לרוב בני המדינה שהוא מזויף מכח כמה דברים אכן אין בירור שהוא מזויף אם יש להגבות בו. מים קרים, נקיים וברים, דבריך הברורים, חברי ידיד נפשי מה"ר יחיאל הכהן, ואמת כי עתה לבי בל עמי ואעפ"כ לא אמנע מלהשיב לך כי אהבתך נפלאת עלי, על דבר האשה שכתבת, מורי רבינו מאיר זצוקל"ה השיב אלמנה שנשאת ומתה ולא נשבעה על כתובתה ליורשי בעלה הראשון, שכל דברים הידועים שהיו של בעלה הראשון צריך בעלה השני להחזיר ליורשי הראשון אבל דברים שאם היתה בחיים היתה נשבעת שהם שלה לא יחזיר, משמע מתוך דבריו שמשביעין אלמנה שנשאת, אבל יש תשובות בידי שפסק רב צמח גאון ושאר גאונים כיון שנשאת בלא שבועה ומסרה הממון לבעל השני הרי היא גזלנית ופסולה לשבועה, אכן לפי עניות דעתי הפחותה איני דן כך, כיון שהיתה סבורה לעשות בהיתר לתפוס בכתובתה ואם תשבע שאין לה כי אם כדי כתובתה יכולה לישבע אחר שנשאת אבל אם יתברר שהכניסה לו יותר מכתובתה, לא תשבע דגזלנית היא וכגון שידוע שמה שהכניסה לו יותר מכתובתה היה של בעלה הראשון שאם לא כן תוכל לישבע שמציאה מצאה ולא לקחה משלהם ואפילו אם היא מודה לו, לא תחוב בהודאה לבעל כמו קבל מן האשה יחזיר לאשה דאע"פ שלכתחלה אין מקבלין פקדונות מן הנשים שמא גנבו מ"מ יחזיר לה אם קבל דשמא נתנו לה על מנת שאין לבעלה רשות בו אכן לעניות דעתי כתבתי בתשובה אחת שאינה יכולה לומר מציאה מצאתי כיון שהיא נושאת ונותנת בבית בכל הנכסים ואפילו אם מצאה מציאה היא של היתומים ובזה אין להאריך עתה כיון שהיא מורדת. ומורי הר"ר אליה הנהיג במדינתכם כאלפסי וכרבינו מאיר ז"ל וצריך להחזיר לה כל מה שהכניסה לו וא"כ דברים הידועים שהיו של בעלה הראשון יחזיר ליתומים אם אינה רוצה לישבע שהמותר על כתובתה מצאה או באה לה ממקום אחר או שהדבר ידוע שאינה יכולה לישבע על כך, ודברים שאינם ידועים שהיו של בעלה הראשון יתן ביד נאמן כי שמא אם היו בידה היתה מעכבתם בלא שבועה כיון שאינה רוצה לישבע או אינה יכולה לישבע ונפסלה לשבועה עבור שהכניסה ממון היתומים לבעלה היתה אומרת מה שהוא בידי שלי הוא שניתן לי או מצאתיו אחר מות אביכם ואם היתה כשרה לישבע היתה נשבעת ופטורה לפי דברי רבינו ועכשיו שהיא פסולה תתפוס בלא שבועה כי היא תוכל לומר מה שהיה של בעלי הראשון אני תופסת בכתובתי והשאר מצאתי ונמצא שהיא כופרת הכל ואין עליה אלא שבועה דרבנן ותקנתא לתקנתא לא עבדינן, ואעפ"י שאינה יכולה לגבות בכתובתה כלום בלא שבועה מ"מ היא כופרת הכל ואין עליה שבועה דאורייתא, אבל אם היא מודה בעצמה שמה שיש בידה משל בעלה הראשון הוא על היתומים ולא תוכל לגבותו בכתובתה לפי שהיא מודה שכבר נפרעת מכתובתה היה הדין מתוך שאינה יכולה לישבע משלמת דדוקא בשבועה דאורייתא אמרינן הכי ולא בשבועה דרבנן ואפילו לפי דברי שאינה יכולה לומר מצאתי וצריכה ליתן הכל ליורשין זהו בשביל תקנה כדפירשתי לעיל בתשובה אחת. ובשביל זה לא נחשיב אותה גזלנית כי היא סבורה ששלה היא ותשבע ותגבה הכל בכתובתה והמותר תחזיר ליורשין ומעתה ליתא למה שכתבתי לעיל שהיא פסולה אם הכניסה לו יותר על כתובתה אם לא שהכניסה לו יותר על כתובתה מנכסים הידועים שהיו של בעלה הראשון. 