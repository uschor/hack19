‎אנכי ה' אלהיך. ילמדנו רבנו, אם נפלה דלקה בשבת בבית שיש שם ספר תורה וספרים אחרים, מהו להצילן מפני הדלקה בשבת. כך שנו רבותינו: כל כתבי הקדש מצילין אותן מפני הדלקה בשבת, בין שקורין בהן בין שאין קורין בהן. ולמה אמרו להצילן? מפני כבוד התורה שכתובה בהן. שאם ישרפו, נראין שאינן כלום.
את מוצא כשנתן הקדוש ברוך הוא את התורה, הכל היה של אש, שנאמר: מימינו אש דת למו . אמר ריש לקיש: התורה של אש, עורותיה של אש, כתבה של אש, חיטה של אש, שנאמר: מימינו אש דת למו והסרסור נעשו פיו של אש שנאמר : וייראו מגשת אליו . והמלאכים שירדו עמו של אש, שנאמר: עשה מלאכיו רוחות וגו' . וההר בער באש ונתנה מן האש אוכלת אש, שנאמר: כי ה' אלהיך אש אכלה, . ועל הארץ הראך את אשו הגדולה . ואף הדבור יצא מתוך האש. כיון שראו הלפידים וכל אותן אשות, אמר להם הקדוש ברוך הוא: לא תהיו סבורין שהן רשיות הרבה. לכך פתח באנכי. לא יהיה לך וגו', למה קראן אלהים? רבי יוסי אומר: כדי שלא לתן פתחון פה לאמות העולם לומר, שלא נקראו בשמו. שאלו נקראו בשמו, היה בהן צרך. והרי נקראו בשמו, ולא היה בהן צרך. ואימתי נקראו בשמו? בימי אנוש בן שת, שנאמר: אז הוחל לקרא בשם ה' . באותה שעה יצא אוקינוס והציף שלישו של עולם. אמר הקדוש ברוך הוא: אתם עשיתם מעשה חדש וקראתם עצמכם בשמי. ואף אני אעשה מעשה חדש ואקרא עצמי בשמי. וכן הוא אומר: הקורא למי הים וישפכם על פני הארץ ה' שמו 
רבי אליעזר אומר: נקראו אלהים אחרים, שהן עושין אחרים חדשים בכל יום. כיצד? יש לו אלוה של זהב, נצרך, עשה אותו של כסף. נצרך לו, עשאו של נחשת. נצרך, עשאו של ברזל. וכן בדיל ועופרת, עד שיעשה אותו של עץ, שנאמר: חדשים מקרב באו 
כי אנכי ה' אלהיך אש אכלה הוא אל קנא . שאל פלוסופוס אחד את רבן גמליאל: מהו שכתוב בתורה כי ה' אלהיך אל קנא. וכי יש כח בעבודה זרה להתקנאות בה. גבור מתקנא בגבור, חכם בחכם, עשיר בעשיר וכו'.
לא תעשון אתי אלהי כסף ואלהי זהב . לא תעשון, כדרך שבני אדם נוהגים ביראותיהן. כשטובה באה עליהם, מכבדין ליראותיהן, שנאמר : על כן יזבח לחרמו ויקטר למכמרתו כי בהמה שמן חלקו ומאכלו בראה, וכשהפרענות באה עליהן מקללין ליראותיהן שנאמר : והיה כי ירעב והתקצף וקלל במלכו ובאלהיו ופנה למעלה . אבל אתם תהיו נותנים הודיה על הטובה ועל הרעה. שכן דוד אומר: כוס ישועות אשא ובשם ה' אקרא . צרה ויגון אמצא, ובשם ה' אקרא . וכן איוב אומר: ה' נתן וה' לקח יהי שם ה' מברך , על מדה טובה ועל מדת פרענות. מה אשתו אומרת לו, עדך מחזיק בתמתך ברך אלהים ומת . אמר לה: כדבר אחת הנבלות תדברי גם את הטוב נקבל מאת האלהים ואת הרע לא נקבל  וצריך אדם להיות שמח ביסורין יותר מן הטובה. שאפלו אדם בטובה כל ימיו, לא נמחל לו עברות שבידו. ובמה נמחל לו, ביסורין.
רבי אליעזר בן יעקב אומר: הרי הוא אומר: מוסר ה' בני אל תמאס ואל תקץ בתוכחתו, כי את אשר יאהב ה' יוכיח וכאב את בן ירצה . מי גרם לבן זה לרצות את אביו. הוי אומר: זה יסורין.
רבי מאיר אומר: הרי הוא אומר: וידעת את לבבך כי כאשר ייסר איש את בנו ה' אלהיך מיסרך . מהו וידעת עם לבבך? יהי יודע לבבך מעשים שעשית, שיסורין שהבאתי עליך, שלא לפי מעשיך הן.
רבי נחמיה אומר: חביבין היסורין, שכשם שקרבנות מרצין, כך היסורין מרצין. בקרבנות כתיב: ונרצה לו . וביסורין כתיב: והם ירצו את עונם  ולא עוד, אלא שהיסורין מרצין יותר מן הקרבנות. שהקרבנות בממון, ויסורין בגוף. וכן הוא אומר עור בעד עור וכל אשר לאיש יתן בעד נפשו .