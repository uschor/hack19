סוטה פרק ד - אמר רבי יאשיה: שלשה דברים סח לי זעירא מאנשי ירושלים: בעל שמחל על קנויו, קנויו מחול. וזקן ממרא שרצו בית־דין למחל לו, מוחלין לו. ובן סורר ומורה שרצו אביו ואמו למחל לו, מוחלין לו. וכשבאתי אצל חברי שבדרום, על שנים הודו לי, ועל זקן ממרא לא הודו לי, כדי שלא ירבו מחלקת בישראל.
סח תניא:  "ונקתה ונזרעה זרע", שאם היתה עקרה נפקדת, דברי רבי עקיבא. אמר לו רבי ישמעאל: אם כן, יסתתרו כל העקרות ויפקדו, וזו, הואיל ולא נסתרה הפסידה?! אם כן, מה תלמוד לומר "ונזרעה זרע"? שאם היתה יולדת בצער, יולדת ברוח,  נקבות, יולדת זכרים, [קצרים, יולדת ארכים, שחורים, יולדת לבנים].