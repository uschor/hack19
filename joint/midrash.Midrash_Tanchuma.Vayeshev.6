‎ויהי אחר הדברים האלה. זה שאמר הכתוב: ומוצא אני מר ממות את האשה אשר היא מצודים וחרמים וגו' . אמר רבי יהודה בר שלום, אין לך קשה מן האשה. תדע לך, שכשעשו את העגל, כתיב: ויפל מן העם ביום ההוא כשלשת אלפי איש . ועל ידי אשה בשטים נפלו ארבעה ועשרים אלף. הוי אומר, ומוצא אני מר ממות את האשה. מהו אסורים ידיה. אלולי שכתוב בה אסורים ידיה, היתה תופסת לאדם בשוק.
בא וראה כשבקש הקדוש ברוך הוא לברא את חוה, היה מחשב מאיזה מקום לבראתה. אמר, אם אברא אותה מן הראש, תהיה רוחה גסה. מן העין, תהיה סקרנית. מן הפה, תהיה פטפטנית. מן האזן, תהיה ציתנית. מן הידים, תהיה גונבת. מן הרגלים, תהיה פרדנית. מה עשה הקדוש ברוך הוא. בראה מן הצלע ממקום צנוע, כדי שתהיה צנועה יושבת בבית, שנאמר: ויקח אחת מצלעתיו . ואף על פי כן לא יצאו ידיהן מאלו המומין. לא בראה מן הראש שלא תהא רוחה גסה, עמדו בנות ציון והיתה רוחן גסה, שנאמר: ויאמר ה' יען כי גבהו בנות ציון וגו' . לא בראה מן העין שלא תהא סקרנית, עמדה חוה והיתה סקרנית, שנאמר: ותרא האשה כי טוב העץ וגו' . לא בראה מן הפה שלא תהא פטפטנית, עמדה לאה והיתה פטפטנית, שנאמר: ותאמר לה המעט קחתך את אישי . וכן, ותדבר מרים ואהרן במשה . לא בראה מן האזן שלא תהא ציתנית, עמדה שרה והיתה ציתנית, שנאמר: ושרה שמעת פתח האהל . לא בראה מן היד שלא תהא גונבת, ורחל היתה גונבת, שנאמר: ותגנב רחל את התרפים . לא בראה מן הרגל שלא תהא פרדנית, עמדה לאה והיתה פרדנית, שנאמר: ותצא לאה . וכן ותצא דינה .
אמר רבי יהודה בר שלום, וזו שאמרנו, בכשרות שבישראל, ואין צריך לומר בשאר הנשים. אבל בצנועות שבאמות העולם מה כתיב: ותתפשהו בבגדו לאמר שכבה עמי. טוב לפני האלהים ימלט ממנה, זה יוסף, וחוטא ילכד בה, זה זמרי שנלכד בה בשטים.
ותשא אשת אדניו, זה שאמר הכתוב: תחשכנה עיניהם מראות וגו' . אתה מוצא שהצדיקים מתרוממין בעיניהם, שנאמר: וישא אברהם את עיניו וירא את המקום . וכן וישא אברהם את עיניו וירא והנה איל . וכן וישא עיניו וירא והנה שלשה אנשים . ביצחק, ויצא יצחק לשוח בשדה לפנות ערב וישא עיניו וירא וגו' . ביעקב, וישא יעקב עיניו וירא והנה עשו בא ויחץ את הילדים . אבל הרשעים, נופלים בעיניהם, שנאמר: וישא לוט את עיניו וירא את כל ככר הירדן , זה סדום, שהניח לאברהם והלך לסדום לעשות מעשיהן. לכך קרא שמו לוט, שמו גרם לו. וירא בלק בן צפור . וכן אתה פותר את כלם.