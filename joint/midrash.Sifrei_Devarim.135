קפג.וביום השביעי עצרת לה' א-להיך, לא תעשה מלאכה.  יכול יהא אדם עצור כל היום כולו בבית המדרש? תלמוד לומר  עצרת תהיה לכם. הא כיצד? תן חלק לבית המדרש וחלק לאכילה ושתיה.

ר' ישמעאל אומר, לפי שלא למדנו שימי מועד אסורים במלאכה , ומנין לימי מועד שאסורים במלאכה? תלמוד לומר ששת ימים תאכל מצות וביום השביעי עצרת. מה שביעי עצור, אף ששי עצור.

אי מה שביעי עצור מכל מלאכה, אף ששי עצור מכל מלאכה? תלמוד לומר ששת ימים תאכל מצות, וביום השביעי עצרת לה' א-להיך, לא תעשה מלאכה. שביעי עצור מכל מלאכה, ואין ששה ימים עצורים מכל מלאכה. הא לא מסרו הכתוב אלא לחכמים, לומר לך איזה יום אסור ואיזה יום מותר, איזו מלאכה אסורה ואיזו מלאכה מותרת.
