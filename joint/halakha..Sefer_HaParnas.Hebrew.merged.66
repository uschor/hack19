<b>בהמה </b>או עוף לצלות אינה צריכה למלוח אפילו לכתחילה ולקדירה צריך להדיחה לכתחילה במים ואח"כ למלחם מכל צדדין והעופות מבפנים ומבחוץ ולשהות במלחו שיעור צליה ואח"כ ידיח הבשר והעוף פעמים. וכשימלחם צריך להשימם על דף או בסל או בכלי מנוקב ואם מלחו בכלי שאינו מנוקב ישים בתחתית הכלי עצים או אבנים שיקבלו הציר שלא יגעו בבשר  וגם כשידיח הבשר אחר מולחו בכלי צריך לתת מים תחילה בכלי ואח"כ הבשר ולא איפכא אם הבשר לח ואם היפך דיעבד מותר. ומה שאמרו חכמים מלוח כרותח זהו דווקא כשנמלח כ"כ שאין נאכל מחמת מולחו דהיינו כל מליחות שלקדירה. וכלי שאינו מנוקב או קערה שמלח בה בשר ואפילו לא שוהה הבשר בכלי לאחר שנמלח רק שעה מועטת עד שנראה בכלי קצת מהדם הנפלט הכל אסור בשר וכלי והכלי צריך הגעלה להתירו: 
