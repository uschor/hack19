‎ותפתח ותראהו את הילד והנה נער בכה. 'והנה ילד בכה', לא נאמר אלא נער. מלמד, שהיה ילד וקולו כנער. ונער, גדול הוא, שכן הוא אומר: והנער שמואל משרת את ה' .
והיתה בת פרעה מנשקתו ומחבקתו ומחבבתו, ולא היתה מוציאתו מפלטרין של מלך. ולפי שהיה יפה מאד והכל מתאוין לראותו, מי שהיה רואהו, לא היה מעביר מעליו. והיה פרעה מחבקו ומנשקו, והוא נוטל כתרו מעל ראשו ומשליכו כמו שעתיד לעשות לו. וכן הקדוש ברוך הוא אומר לחירם, ואוצא אש מתוכך היא אכלתך . ובת פרעה מגדלת מי שעתיד לפרע מאביה ומארצו.
ואף המשיח שעתיד לפרע מעובדי עבודה זרה, שם עמהם גדל במדינה, דכתיב: שם ירעה עגל ושם ירבץ וכלה סעפיה . והיה משה בפלטרין של פרעה עשרים שנה. ויש אומרים: ארבעים שנה. וארבעים שנה במדין, וארבעים במדבר. ויש אומרים: עשרים בבית פרעה, וששים במדין, וארבעים במדבר.
ומנין אתה למד שלא עשה בבית פרעה אלא עשרים שנה. שבשעה שנצו אותן שני אנשים עברים, אמר לו אחד מהם: מי שמך לאיש, ועדין אין אתה איש. מלמד, שהיה פחות מבן עשרים.