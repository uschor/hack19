<b>גמ' </b>תנא נדרי הבאי מותרין שבועות הבאי אסורין ה"ד שבועות הבאי אמר אביי דאמר שבועה שראיתי אמר ליה רבא אם כן למה לי למימר ועוד דומיא דנדר קתני אלא אמר רבא דאמר יאסרו כל פירות שבעולם עלי בשבועה אם לא ראיתי בדרך הזה כעולי מצרים אמר ליה רבינא לרב אשי דילמא האי גברא שומשמני חזא ומסיק להו שמא כעולי מצרים  אמר ליה כי משתבע אדעתא דידן משתבע ואנן לא מסקינן להו עולי מצרים. ואדעתא דנפשיה לא עביד איניש דמשתבע והתניא כשמשביעין אותו אומרים לו הוי יודע שלא על דעתך אנו משביעין אותך אלא על דעתינו ועל דעת ב"ד לאפוקי מאי לאו לאפוקי דיהיב ליה אסקונדרי ומסיק להו שמא זוזי ומדקאמר על דעתינו מכלל דעביד איניש דמשתבע אדעתא דנפשיה לא לאפוקי מקניא דרבא דההוא דהוי מסיק זוזי בחבריה אתא לקמיה דרבא א"ל ליפרע א"ל פרעתי א"ל זיל אשתבע אזל יהיב זוזי בקניא ואתא לבי דינא ומסתמיך עליה א"ל להאי נקוט האי קניא בידך נסיב ס"ת ואשתבע דפרעיה כל מה דהוי גביה רגז ההוא מלוה ותבר לקניא ואשתפוך הנהו זוזי ואשתכח דקושטא אשתבע ואכתי לא עביד איניש דמשתבע אדעתא דנפשיה והתניא וכן מצינו במשה רבינו כשהשביע את ישראל בערבות מואב אמר להם הוו יודעים שלא על דעתכם אני משביע אתכם אלא על דעת המקום ועל דעתי שנא' ולא אתכם לבדכם וגו' לאפוקי מאי לאו לאפוקי דאסקו לעבודת כוכבים שמא אלוה מכלל דעביד איניש דמשתבע אדעתא דנפשיה לא עבודת כוכבים נמי מקרי אלוה דכתיב ובכל אלהי מצרים אעשה שפטים ולשבעינהו דמקיימי מצוה משמע מצות המלך ולקיימו מצות שתי מצות ולקיימו כל מצות משמע מצות ציצית דאמר מר שקולה מצות ציצית כנגד כל המצות ולישבעו דלקיימו תורה משמע תורה אחת לישבעו דליקיימו תורות משמע תורת חטאת תורת אשם תורת מנחה לישבעו דליקיימו כל התורה כולה משמע עבודת כוכבים דאמר מר חמורה עבודת כוכבים שכל הכופר בה כאילו מודה בכל התורה כולה ולישבעו דליקיימו עבודת כוכבים וכל התורה כולה אי נמי שש מאות ושלש עשרה מצות אלא משה רבינו מלתא דלא טריחא נקט: <b>מתני' </b> נדרי שגגות אם אכלתי ואם שתיתי ונזכר שאכל ושתה שאני אוכל שאני