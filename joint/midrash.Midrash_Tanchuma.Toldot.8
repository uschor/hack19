‎ויהי כי זקן יצחק. זה שאמר הכתוב: אבן חן השחד בעיני בעליו אל כל אשר יפנה ישכיל . השחד, למה הדבר דומה? לאבן בכל מקום שנופלת שוברת. מדבר ביצחק, שנאמר: ויאהב יצחק את עשו כי ציד בפיו. היה צד את יצחק הצדיק בפיו. אתה מוצא כל עברות שהקדוש ברוך הוא שונא, כלן היו בעשו. שש הנה שנא ה' ושבע תועבת נפשו, עינים רמות לשון שקר וידים שפכות דם נקי, לב חרש מחשבות און רגלים ממהרות לרוץ לרעה וגו' . כשהיה בא עשו מן החוץ, היה אומר לאביו, אבא, המלח מהו שתהא חיבת במעשר. והיה תמה יצחק ואומר: ראה בני זה כמה מדקדק במצות. והיה אומר לו אביו: בני, היכן היית היום הזה? והוא אומר לו: בבית התלמוד. לא כך הוא הלכה מן כך וכך, לא כך אסורו, לא כך התרו. ומתוך דברים אלו, היה צדו בפיו, על כן אהבו. ורוח הקדש צווחת, כי יחנן קולו אל תאמן בו כי שבע תועבות בלבו . ולמה כהו עיניו של יצחק? מפני שנסתכל בדמות עשו הרשע. ועוד, על שהיה מביא ציד ומאכילו, וכתיב: כי השחד יעור פקחים .
ותכהין עיניו. מה כתיב למעלה, ותהיין מרת רוח ליצחק, ואחר כך ותכהין עיניו. מפני הכעס שהיה מכעיסו,
לפי שהשכינה היתה שרויה בביתו של יצחק. עמד עשו ונטל מבנות כנען והיו נשיו מעשנות ומקטרות לעבודה זרה שלהם ונסתלקה הימנו שכינה מיצחק, והיה רואה יצחק ומצר. אמר הקדוש ברוך הוא הריני מכהה את עיניו שלא יראה ויוסיף צער לפיכך ותכהין עיניו.
ואם כן למה לא כהו עיני רבקה? אמר רבי אבהו, משל למה הדבר דומה? למי שהיה טעון כלי עצם וכלי חרס, הקיש כלי עצם לכלי עצם לא נשבר. הקיש כלי עצם לכלי חרס, נשבר כלי חרס. אף רבקה, לפי שהקישו לה נשי עשו שנבראו מן העצם כמותה, לא הזיקוה. אבל יצחק שהיה מן העפר, הזיקוהו, שנאמר: וייצר ה' אלהים את האדם עפר . הזקין מהרה וכהו עיניו.
ותכהין עיניו. למה כהו עיניו? לפי שהיה צפוי לפני הקדוש ברוך הוא, שיצחק יברך לעשו. אמר הקדוש ברוך הוא, יכהו עיניו ויבא יעקב ויטל את הברכות ולא יהא יודע יצחק למי הוא מברך. ודוד צוח, רבות עשית אתה ה' אלהי נפלאתיך ומחשבתיך אלינו אין ערך אליך , כל נפלאתיך ומחשבתיך אלינו, בשבילנו.
ויקרא את עשו בנו הגדול. ולמה קורא לו בנו הגדול? אלא למדנו שמחניפין לרשעים בשעתן. לפי שראה שהעולם הזה בידו, קרא לו בנו הגדול. אמר הקדוש ברוך הוא לישראל, בעולם הזה לפי שהשעה ביד עשו אתם מחניפים לו, וכביכול אף מלכותי אינה מתבוססת. אבל לעתיד לבא אני פורע ממנו ומלכותי מתבוססת, שנאמר: ועלו מושעים בהר ציון לשפט את הר עשו . אותה שעה והיתה לה' המלוכה.