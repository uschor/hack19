<b>ותחרש בכלאים כתעבי.</b> כתיב בפרשת תצא לא תחרש בשור ובחמור יחדיו. והיא אזהרת כלאי בהמה. ומשמע מדשינה רבינו הגאון ז"ל לישנא דקרא דכתיב שור וחמור. וכתב כלאים סתם. דס"ל דכל שני מיני אסר רחמנא. ואפי' טמאה עם טמאה וטהורה עם טהורה. ודלא כדעת הרמב"ם ז"ל בפ"ט ה"ח מהלכות כלאים שכתב דלא מתסר מדאורייתא אלא טמאה עם טהורה דומיא דשור וחמור. אבל טמאה עם טמאה וטהורה עם טהורה אינו אסור אלא מדבריהם עיי"ש. והאריכו בזה הסמ"ג לאוין רפ"ב והרא"ש בהלכות קטנות הלכות כלאים סוף סי' ה' ובתשובותיו כלל ב' סי' ט"ז והריטב"א בפרק בתרא דמכות כ"ב ע"א. והר"ב פ"מ במרה"פ בירושלמי פ"ח דברכות ה"ה ובפ"ח דכלאים ה"ג ובמגלת ספר לאוין קמ"ט עיי"ש. וגם הסמ"ק סי' ק"ע והרשב"ץ בזה"ר לאוין סי' י"ז השיגו בזה על דעת הרמב"ם עיי"ש. ואע"ג דבאזהרותיו שע"פ עשרת הדברות בדבור לא תחמוד כתב רבינו הגאון ז"ל בלשון אזהרה זו שור וחמור עיי"ש. כאן דקדק יותר למינקט כהלכה. כמש"כ בכמה דוכתי. ושם לישנא דקרא נקט. ועי' מה שכתב בזה מהר"י קורקוס ז"ל בפ"ט מהלכות כלאים שם וביקר תפארת שם להרדב"ז ז"ל ובתשובותיו ח"ב בלשונות הרמב"ם סי' פ"ה עייש"ה. ומש"כ רבינו כתעבי. אע"ג דלא אשכחן בקרא לשון תועבה בהנך ענינא. מ"מ כל העובר על מה שאסרה תורה בכלל תועבה הוא. כמבואר בע"ז פרק השוכר אה"פ ס"ו ע"א ובחולין פרק כל הבשר קי"ד ע"ב ובכולה סוגיא דהתם. ובהדיא פרכינן התם על החורש בכלאים. חורש בשור ובחמור ליתסר דהא תיעבתי לך הוא עיי"ש. וא"כ פי' כתעבי. כמו שאסרתי לך. וכן תרגם אונקלוס בכל מקום תועבה דמרחק כלומר שנאסר עלינו ונתרחקנו ממנו: 
