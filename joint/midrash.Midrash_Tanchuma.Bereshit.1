‎בראשית ברא אלהים, זה שאמר הכתוב: ה' בחכמה יסד ארץ . וכשברא הקדוש ברוך הוא את עולמו נתיעץ בתורה וברא את העולם, שנאמר: לי עצה ותושיה אני בינה לי גבורה . והתורה במה היתה כתובה? על גבי אש לבנה באש שחורה, שנאמר: קוצותיו תלתלים שחורות כעורב . מהו קוצותיו תלתלים? על כל קוץ וקוץ. תלי תלים של הלכות. כיצד? כתוב בה, ולא תחללו את שם קדשי , אם אתה עושה חי״‎ת ה״‎א, אתה מחריב את העולם. כל הנשמה תהלל יה , אם אתה עושה ה״‎א חי״‎ת, אתה מחריב את העולם.
וכן שמע ישראל ה' אלהינו ה' אחד , אם אתה עושה דל״‎ת רי״‎ש, אתה מחריב את העולם, שנאמר: כי לא תשתחוה לאל אחר . כחשו בה' , אם אתה עושה בי״‎ת כ״‎ף, תחריב את העולם.
אין קדוש כה' , אם אתה עושה כ״‎ף בי״‎ת, תחריב את העולם.
ואם אות אחת כך, כל שכן התבה כלה, לכך נאמר: קוצותיו תלתלים. לפיכך דוד מקלס ואומר: רחבה מצותך מאד . ואומר: ארכה מארץ מדה וגו' .
והיא היתה אומנת לכל מעשה בראשית, שנאמר: ואהיה אצלו אמון . אל תקרי אמון, אלא אומן. ובה נטה שמים ויסד ארץ, שנאמר: אם לא בריתי יומם ולילה וגו' . ובה חתם ים אוקינוס שלא יצא וישטף את העולם, שנאמר: האותי לא תיראו נאם ה' אם מפני לא תחילו וגו' . ובה כבש את התהום שלא יציף את העולם, שנאמר: בחקו חוג על פני תהום . ובה ברא חמה ולבנה, שנאמר: כה אמר ה' נתן שמש לאור יומם חקת ירח וכוכבים לאור לילה רגע הים ויהמו גליו ה' צבאות שמו . הא למדת, שהעולם לא נתיסד אלא על התורה,
והקדוש ברוך הוא נתנה לישראל שיתעסקו בה ובמצותיה יומם ולילה, שנאמר: והגית בו יומם ולילה . ואומר: כי אם בתורת ה' חפצו וגו', והיה כעץ שתול על פלגי מים, וגו' .
שבשביל שומרי התורה העולם עומד, שכן אמרה חנה, כי לה' מצקי ארץ . ומי הם מצקי ארץ? אלו שומרי התורה שבזכותם השתתה התורה, שנאמר: וישת עליהם תבל .
ותניא, אמר רבי שמעון בן לקיש, למה נאמר במעשה בראשית יום אחד, יום שני, יום שלישי, יום רביעי, יום חמישי, יום הששי, ה״‎א יתרה למה? שהרי בכלן לא נאמר אלא יום אחד, יום שני, וכן לכלם. מלמד, שהתנה הקדוש ברוך הוא עם מעשה בראשית ואמר להם: אם ישראל מקבלים התורה שיש בה חמשה ספרים, מוטב, ואם לאו, אני מחזיר אתכם לתהו ובהו. וכן בני קרח אמרו, נמוגים ארץ וכל ישביה אנכי תכנתי עמודיה סלה . זו התורה שפתח הקדוש ברוך הוא
וזכה משה רבנו וקבלה, לפי שהתורה סליתה ענוה וכתרה יראה. סליתה ענוה, שנאמר: עקב ענוה יראת ה' . וכתרה יראה, שנאמר: ראשית חכמה יראת ה' .
ושניהם במשה רבנו, שנאמר: והאיש משה ענו מאד . יראה, דכתיב: כי ירא מהביט אל האלהים .
ואמרו רבותינו: בשכר שלשה, זכה לשלשה. בשכר ויסתר משה פניו, זכה לקלסתר פנים. בשכר כי ירא, זכה וייראו מגשת אליו . בשכר מהביט, זכה ותמונת ה' יביט .
ואין מתן שכרה של תורה בעולם הזה אלא לעולם הבא, שנאמר: אשר אנכי מצוך היום לעשותם , ולא לעולם הבא. היום לעשותם ולא היום לטל שכרם. וכן אמר שלמה, עוז והדר לבושה ותשחק ליום אחרון .
בוא ולמד מפרעה, על שאמר ליוסף אני פרעה, נגדל מאד, שנאמר: ויסר פרעה וגו' . הקדוש ברוך הוא, על כל מצוה, אני ה', על אחת כמה וכמה. מזה נלמד שאין קצבה על מתן שכרה. צפה דוד ואמר, מה רב טובך אשר צפנת ליראיך וגו' .
בכל מעשה בראשית לא כתיב פעלה, ובמתן שכרה כתיב פעלה, דכתיב: פעלת לחוסים בך . 
אתה מוצא, שהקדוש ברוך הוא מראה בשעת פטירתן של עוסקי תורה מתן שכרן. מעשה ברבי אבהו, כשהיה מסתלק מן העולם, הראה לו הקדוש ברוך הוא שלש עשרה נהרי אפרסמון. התחיל לומר בשעת מיתה לתלמידיו, אשריכם עוסקי התורה. אמרו לו רבנו, מה ראית? אמר להם שלש עשרה נהרי אפרסמון נתן לי הקדוש ברוך הוא בשכר תורתי. התחיל לומר, ואני אמרתי לריק יגעתי לתהו והבל כחי כליתי אכן משפטי את ה' ופעלתי את אלהי .
וכן ישעיה אמר, אשריכם זרעי על כל מים . אלו עוסקי תורה שנמשלה למים, שנאמר: הוי כל צמא לכו למים . משלחי רגל השור, זה משיח בן יוסף שנמשל לשור. וחמור, זה משיח בן דוד, שנאמר: עני ורכב על חמור .
כשיבואו, על אותה שעה הוא אומר, ומעולם לא שמעו לא האזינו עין לא ראתה אלהים זולתך וגו' . ואומר: אשרי תמימי דרך ההלכים בתורת ה' . כלומר, אשרי מכבדי בעלי תורה. ואומר: עץ חיים היא למחזיקים בה ותמכיה מאשר .
וכך משה אמר, כי אם שמר תשמרון . אם שמרת בני תורה, תשמרון. וכן הוא אומר, כי מכבדי אכבד ובזי יקלו , זה המכבד בני תורה. 
ותניא, את ה' אלהיך תירא . את, לרבות בני תורה, לפי שאין מדה אחרת כיוצא בה, שנאמר: יקרה היא מפנינים , יקרה היא מכהן גדול המשמש לפני ולפנים.
והתורה צווחת, אשרי אדם שמע לי וגו' . כל השומע אל התורה, אינו נזק, שנאמר: ושמע לי ישכן בטח ושאנן וגו' . ואומר: בהתהלכך תנחה אתך וגו' .