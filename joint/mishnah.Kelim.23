הכדור והאמום והקמע והתפלין שנקרעו, הנוגע בהן, טמא. ובמה שבתוכן, טהור. האכף שנקרע, הנוגע במה שבתוכו, טמא, מפני שהתפר מחברו:  
אלו טמאין משום מרכב, זריז האשקלוני, ומדוכה המדית, ועביט של גמל, וטפיטן של סוס. רבי יוסי אומר, אף טפיטן של סוס טמא משום מושב, מפני שעומדין עליו בקמפון. אבל אכף של נאקה, טמא:  
מה בין מרכב למושב. מרכב חלק מגעו ממשאו, ומושב לא חלק מגעו ממשאו. תפית של חמור שהוא יושב עליה, טהור. שנה בה את הנקבין, או שפרצן זה לתוך זה, טמאה:  
המטה והכר והכסת של מת, הרי אלו טמאין מדרס. כסא של כלה, ומשבר של חיה, וכסא של כובס שהוא כורם עליו את הכלים, אמר רבי יוסי, אין בהם משום מושב:  
החרם, טמא מפני הזוטו. הרשתות, והמכמרות, והמדף, והפלצור, ומצדות הסכרין, טמאין. והאקון, והרטוב, והכלוב, טהורין:  