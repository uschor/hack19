‎אלה תולדות השמים והארץ בהבראם. אמר רבי ברכיה ורבי חלבו בשם רבי שמואל בר נחמן, כל תולדת שבתורה חסרי וא״‎ו חוץ מזה, ואחרון, אלה תולדות פרץ , ששניהם מלאין.
אמר רבי יודא הלוי בר שלום, וא״‎ו זו כנגד ששה דברים שחסר הקדוש ברוך הוא מאדם הראשון לאחר שחטא. ואלו הן: זיו פניו, וקומתו, וחייו, ופרות הארץ, ונטרד מגן עדן, וחמה ולבנה. זיו פניו מנין, דכתיב: משנה פניו ותשלחהו . קומתו מנין, דכתיב: אחור וקדם צרתני וגו' . חייו מנין? דאלו זכה היה חי וקים לעולם. פרות הארץ, דכתיב: ארורה האדמה בעבורך . ונטרד מגן עדן, שנאמר: ויגרש את האדם . וחמה ולבנה מנין, דכתיב: חשך השמש בצאתו וגו' .
ולעתיד הקדוש ברוך הוא מחזירם. זיו פניו מנין, דכתיב: כל ראיהם יכירום וגו' . קומתו מנין, דכתיב: ואולך אתכם קוממיות . שיהא כל אחד ואחד מישראל גבה קומה מאה אמות. רבי שמעון בן יוחאי אומר, מאתים אמה. קומה, מאה. קוממיות, מאתים. וחייו מנין, דכתיב: כי כימי העץ ימי עמי . ופרות הארץ מנין, דכתיב: ועל הנחל יעלה על שפתו מזה ומזה כל עץ מאכל לא יבול עלהו ולא יתם פריו לחדשיו יבכר .
מהו? שכל חדש וחדש יבכר בכורים חדשים, לא כבכורי חדש זה בכורי חדש אחר, אלא מחדש. גן עדן מנין, שנאמר: ישבו ישבי בצלו יחיו דגן ויפרחו כגפן . חמה ולבנה מנין, דכתיב: והיה אור הלבנה כאור החמה ואור החמה יהיה שבעתים שבעת הימים . וכתיב: ואהביו כצאת השמש בגברתו . ומתרגמינן, ורחמוהי צדיקיא יהון עתידין לאנהרא כזהור יקרה על חד תלת מאה וארבעין ותלתא כמפק שמשא בגבורתה. ואימתי? ביום חבש ה' את שבר עמו ומחץ מכתו ירפא , מחץ מכתו של עולם ירפא.