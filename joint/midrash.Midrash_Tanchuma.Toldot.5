‎ואלה תולדת יצחק בן אברהם אברהם הוליד את יצחק. זה שאמר הכתוב: כל כלי יוצר עליך לא יצלח וכל לשון תקום אתך למשפט תרשיעי . אתה מוצא, ישראל אומרים לפני הקדוש ברוך הוא: רבון העולמים, ראה היאך האמות משתעבדין בנו, אין להם מלאכה אחרת אלא יושבין ומתיעצין עלינו, שנאמר: שבתם וקימתם הביטה אני מנגינתם . אמר להן הקדוש ברוך הוא: מה הן מועילין? גוזרין עליכם גזרות ואני מבטלן ושוברן, שנאמר: אני מנגינתם. כמה דאת אמר: וברוך אל עליון אשר מגן צריך וגו' .
ויצו פרעה לכל עמו לאמר כל הבן הילוד היארה וגו' . ורוח הקדש צווחת, מי זה אמר ותהי אדני לא צוה . פרעה צוה, ה' לא צוה, אלא וכאשר יענו אתו כן ירבה וכן יפרץ.
המן בקש להשמיד את כל היהודים, וה' לא בקש, ונהפוך הוא אשר ישלטו היהודים וגו' . בלק ובלעם בקשו לקלל את ישראל, וה' לא בקש, שנאמר: ולא אבה ה' אלהיך לשמע אל בלעם וגו' . לפיכך כתיב: מי זה אמר ותהי, ה' לא צוה. הוי, כל כלי יוצר עליך לא יצלח. אדריאנוס אמר לרבי יהושע, גדולה הכבשה העומדת בין שבעים זאבים. אמר לו: גדול הוא הרועה שמצילה ושומרה ושוברן לפניה. הוי, כל כלי יוצר עליך לא יצלח.