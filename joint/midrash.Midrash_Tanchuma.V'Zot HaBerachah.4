ויאמר, ה' מסיני בא. מלמד, שהחזיר הקדוש ברוך הוא את התורה על כל האמות ולא קבלוה, עד שבא אצל ישראל וקבלוה, שנאמר: וזרח משעיר למו, אלו בני עשו שהן בני שעיר. הופיע מהר פארן, אלו בני ישמעאל, שנאמר: וישב במדבר פארן . וכתיב: עמד וימדד ארץ וגו' . כיון שראה הקדוש ברוך הוא שלא רצו לקבל התורה, התירן והקפיצן לגיהנם, כמה דאת אמר: לנתר בהם על הארץ . וכתיב במקום אחר, יודוך ה' כל מלכי ארץ כי שמעו אמרי פיך . ועדין אנו צריכין ללמד שלא רצו לשמע. בא מיכה המורשתי ופסק את הדבר, שנאמר: ועשיתי באף ובחמה נקם את הגוים וגו' . הא למדת, שלא רצו לשמע לקבל את התורה. בא דוד ונתן הודאה לפני הקדוש ברוך הוא על כך, שנאמר: אתה האל עושה פלא וגו' . אמר דוד, רבונו של עולם, פלאים שעשית בעולמך שהודעת תורתך לאמות העולם. ואין עזך אלא תורה, שנאמר: ה' עז לעמו יתן, וגו' . אמר רבי אבהו, גלוי וידוע לפני מי שאמר והיה העולם שאין אמות העולם מקבלין את התורה. מפני מה יצא ידיהם. אלא כך מדותיו של הקדוש ברוך הוא, עד שיצא ידי בריותיו ואחר כך טורדן מן העולם, לפי שאין הקדוש ברוך הוא בא בטרוניא על בריותיו. מדה שניה, מפני מה יצא ידיהם, מפני פייס האבות.