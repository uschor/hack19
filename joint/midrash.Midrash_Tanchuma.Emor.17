ולקחתם לכם ביום הראשון. זה שאמר הכתוב: שמע בני וקח אמרי , ומצותי תצפן . שמע בני וקח, הרבה לקיחות צויתי לכם בשביל לזכות אתכם. אמרתי לכם, ויקחו אליך פרה אדמה . שמא בשבילי. לא עשיתי אלא בשביל טהרתכם. לא כך כתיב: והזה הטהור על הטמא . אמרתי לכם, ויקחו לי תרומה . לא בשביל שאדור ביניכם. דכתיב: ועשו לי מקדש . דבר קשה כביכול אמר להם: קחו אותי שאדור ביניכם. ויקחו תרומה אין כתיב, אלא ויקחו לי תרומה, אותי אתם לוקחים. אמרתי לכם, ויקחו אליך שמן זית זך . למה, להעלות נר תמיד . וכי אור משלכם אני צריך. אלא בשביל לשמר את נפשותיכם. שנמשלה הנפש בנר, שנאמר: נר ה' נשמת אדם . ועכשו שאמרתי לכם, ולקחתם לכם ביום הראשון, לא בשביל שאני צריך, אלא בשביל לזכות אתכם. פרי עץ הדר, כפות תמרים וענף עץ עבות וערבי נחל. מה טיבן של ארבעת המינים הללו. מהן שעושין פרות, ומהן שאינן עושין פרות. פרי עץ הדר כפות תמרים, אלו צדיקים, שיש להם מעשים טובים. וענף עץ עבות וערבי נחל, אלו בינונים שיש בישראל. אמר הקדוש ברוך הוא, כלכם כאחד תעשו אגדה אחת, כדי שלא יהיה בבני פסלת. אם עשיתם כן, אני מתעלה עליכם. וכן הנביא אומר, הבונה בשמים מעלותיו ואגדתו על ארץ יסדה. ואימתי הוא מתעלה, כשהן עושין אגדה אחת, שנאמר: ואגדתו על ארץ יסדה. 