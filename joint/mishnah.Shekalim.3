בשלשה פרקים בשנה, תורמין את הלשכה, בפרוס הפסח, בפרוס עצרת, בפרוס החג, והן גרנות למעשר בהמה, דברי רבי עקיבא. בן עזאי אומר, בעשרים ותשעה באדר, ובאחד בסיון, ובעשרים ותשעה באב. רבי אלעזר ורבי שמעון אומרים, באחד בניסן, באחד בסיון, בעשרים ותשעה באלול. מפני מה אמרו בעשרים ותשעה באלול, ולא אמרו באחד בתשרי, מפני שהוא יום טוב, ואי אפשר לעשר ביום טוב, לפיכך הקדימוהו לעשרים ותשעה באלול: 

בשלש קפות של שלש שלש סאין תורמין את הלשכה, וכתוב בהן אל''ף בי''ת גימ''ל. רבי ישמעאל אומר, יונית כתוב בהן אלפ''א בית''א גמל''א. אין התורם נכנס לא בפרגוד חפות, ולא במנעל, ולא בסנדל, ולא בתפלין, ולא בקמיע, שמא יעני, ויאמרו מעון הלשכה העני, או שמא יעשיר, ויאמרו מתרומת הלשכה העשיר. לפי שאדם צריך לצאת ידי הבריות כדרך שצריך לצאת ידי המקום, שנאמר  והייתם נקיים מיי ומישראל, ואומר  ומצא חן ושכל טוב בעיני אלהים ואדם: 

של בית רבן גמליאל  נכנס ושקלו בין אצבעותיו, וזורקו לפני התורם, והתורם מתכון ודוחקו לקפה. אין התורם תורם עד שיאמר להם, אתרם. והן אומרים לו, תרם, תרם, תרם, שלש פעמים: 

תרם את הראשונה ומחפה בקטבלאות, שניה ומחפה בקטבלאות. שלישית לא היה מחפה, שמא ישכח ויתרם מן הדבר התרום. תרם את הראשונה לשם ארץ ישראל, ושניה לשום כרכין המקפין לה, והשלישית לשום בבל ולשום מדי ולשום מדינות הרחוקות: 
