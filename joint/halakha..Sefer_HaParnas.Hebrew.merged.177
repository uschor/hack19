<b>גוי </b>שליקט פירות לעצמו בשבת או ביו"ט או צד דגים חיה ועוף בשביל גוי אסור הישראל ליהנות מהם בו ביום ואפילו נשרו מאליהן ולמוצאי שבת או יו"ט מותרין מיד וא"צ להמתין בכדי שיעשו וכן מרחץ המרחצת בשבת ויו"ט אם רוב העיר גוים מותר למוצאי שבת ויו"ט לרחוץ בו מיד ואם רוב העיר ישראל מותרין בכדי שיעשו ואם ספק שנלקטו הפירות או ניצודו היום או אם בשביל ישראל או בשביל גוי או אפילו אם בשביל ישראל נעשה אבל ספק אם נעשה בחול או ביו"ט הוי ספק מוכן ואסור בכדי שיעשו וכן מרחץ שנתחמם בשביל ישראל אע"ג דרובה גוים אסור בכדי שיעשו: 
