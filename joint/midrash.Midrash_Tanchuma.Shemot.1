‎ואלה שמות, זה שאמר הכתוב: חושך שבטו שונא בנו ואהבו שחרו מוסר . בנהג שבעולם, אדם שאמר לחברו, פלוני הכה את בנך, יורד עמו עד לחייו. ומה תלמוד לומר: חושך שבטו שונא בנו? ללמדך, שכל המונע בנו מן המרדות, סוף יוצא לתרבות רעה ושונאהו. שכן מצינו בישמעאל שהיה לו געגועין על אברהם אביו ולא רדהו, ויצא לתרבות רעה, ושנאו אברהם והוציאו מביתו ריקם.
מה עשה ישמעאל? כשהיה בן חמש עשרה שנה, התחיל להביא צלם מן השוק והיה מצחק בו ועובדו, כמו שראה לאחרים. מיד, ותרא שרה את בן הגר המצרית אשר ילדה לאברהם מצחק . ואין צחוק האמור כאן אלא עבודה זרה, שנאמר: וישב העם לאכל ושתו ויקמו לצחק . מיד, ותאמר לאברהם גרש האמה וגו', שמא ילמד אורחותיו.
מיד, וירע הדבר מאד בעיני אברהם על אודת בנו. ויאמר אלהים אל אברהם אל ירע בעיניך וגו', כל אשר תאמר אליך שרה שמע בקלה. מכאן אתה למד, שהיה אברהם טפל לשרה בנביאות. מיד, וישכם אברהם בבקר ויקח לחם וחמת מים וגו'. ללמדך, שהיה שונא לישמעאל על שיצא לתרבות רעה, ושלחו הוא ואת הגר אשתו ריקם, וטרדן מביתו על כך.
וכי תעלה על דעתך, שאברהם שכתוב בו ואברהם כבד במקנה בכסף ובזהב , היה משלח אשתו ובנו מביתו ריקם בלא כסות, בלא מזון, בלא כסף, בלא בהמה? אלא ללמדך, כיון שיצא לתרבות רעה, לא נפנה אליו. אם כן, מהו וירע הדבר מאד בעיני אברהם על אודת בנו  ? שיצא לתרבות רעה. אתה מוצא, כשגדל ישמעאל, ישב בפרשת דרכים והיה מלסטם את הבריות, שנאמר: והוא יהיה פרא אדם ידו בכל. .
כיוצא בו ויאהב יצחק את עשו , לפיכך יצא לתרבות רעה שלא רדהו. כמו ששנינו: חמש עברות עבר עשו הרשע באותו היום: בא על נערה מארסה, והרג את הנפש, וכפר בתחית המתים, וכפר בעקר, ושט את הבכורה. וכלן מן הפסוק ומגזרה שוה. ועוד שתאב מיתת האב, ובקש להרג את אחיו, שנאמר: יקרבו ימי אבל אבי ואהרגה את יעקב אחי . וגרם ליעקב לברח מאבותיו, והלך אף הוא אצל ישמעאל ללמד ממנו תרבות רעה ולהוסיף על נשיו, שנאמר: וילך עשו אל ישמעאל וגו' .
כיוצא בו, דוד שלא יסר לאבשלום ולא רדהו, בא לידי תרבות רעה, ובקש להרגו, ושכב עם עשר נשיו, וגרם לו לילך יחף והוא בוכה, והפיל מישראל כמה אלפים, וגרם לו דברים קשים הרבה שאין להם סוף, דכתיב: מזמור לדוד בברחו מפני אבשלום בנו . מה כתיב אחריו, ה' מה רבו צרי רבים קמים עלי?
שקשה תרבות רעה בתוך ביתו של אדם יותר ממלחמת גוג ומגוג. דאלו במלחמת גוג ומגוג כתיב למה רגשו גוים , ולא כתיב ה' מה רבו צרי.
וכיוצא בו עשה דוד באדוניה, ולא רדהו ביסורין ולא גער בו, ולפיכך יצא לתרבות רעה, דכתיב: ולא עצבו אביו מימיו לאמר מדוע ככה עשית וגו' . ואתו ילדה אחרי אבשלום, אלא מתוך שלא רדהו אביו לאבשלום, יצא לתרבות רעה. וכתיב באדניה, ולא עצבו אביו מימיו לאמר מדוע ככה עשית, לפיכך יצא אף הוא לתרבות רעה. הוי אומר, חושך שבטו שונא בנו.
ואהבו שחרו מוסר, זה אברהם שיסר את יצחק ולמדו את התורה והדריכו בדרכיו, דכתיב באברהם: עקב אשר שמע אברהם בקלי וישמר משמרתי וגו' . וכתיב: ואלה תולדת יצחק בן אברהם, אברהם הוליד את יצחק . ללמדך, שהיה דומה לאביו בכל דבר, בנוי, בחכמה ובכח ובעשר ובמעשים טובים. תדע לך, שבשעת עקדתו בן שלשים ושבע שנה היה, ואברהם זקן ועקדו וכפתו כשה, ולא נמנע, ולפיכך ויתן אברהם את כל וגו'. ולבני הפילגשים נתן אברהם וגו'. הרחיקם מיצחק. הוי ואהבו שחרו מוסר.
כיוצא בו, ואהבו שחרו מוסר, זה יעקב, שלמדו יצחק אביו תורה ויסרו בבית תלמוד, דכתיב: ויעקב איש תם ישב אהלים . ולמד מה שלמד אביו, ואחר כך פרש מאבותיו ונטמן בבית עבר ללמד תורה. לפיכך זכה לירש את ישראל, דכתיב: וישב יעקב בארץ מגורי אביו . אף יעקב אבינו יסר את בניו ורדה אותם ולמדם דרכיו וארחותיו, שלא היה בהם פסלת. מנין? ממה שקראו בענין ואלה שמות בני ישראל וגו' ראובן שמעון, השון כלן הכתוב ליעקב. הוי, ואהבו שיחרו מוסר.
כיוצא בו, ואהבו שיחרו מוסר, זו בת שבע הצדקת שיסרה את שלמה בנה, דכתיב: דברי למואל מלך משא אשר יסרתו אמו . אמר רבי יוסי בר חנניה: מהו משא אשר יסרתו אמו? מלמד, שכפפתו בת שבע על העמוד ומכה אותו בשבט ומיסרתו. ומה היתה אומרת לו: מה ברי ומה בר בטני ומה בר נדרי. אמרה לו: הכל יודעין שאביך ירא שמים. עכשיו אם תצא לתרבות רעה, יאמרו שאתה ברי ואני גרמתי לך. ומה בר בטני, כל נשי אביך כיון שמתעברות אינן רואין פני המלך, ואני דחקתי ונכנסתי כדי שיהיה לי בן מלבן ומזרז. ומה בר נדרי, כל נשי אביך היו נודרות ואומרות: יהא לי בן הגון למלכות, ואני נדרתי יהא לי בן חכם ממלא בתורה והגון לנביאות. ומכה אותו ומיסרתו ואומרת: אל למלכים למואל, אל למלכים שתו יין, מה לך אצל מלכים שותין יין ומשתכרין ואומרים למואל, למה אל. ולרוזנים אי שכר,  מי שרזי עולם גלוים לו, ישתה יין וישתכר. ולפי שיסרתו, לפיכך ויחכם מכל האדם .
תניא, רבי שמעון בר יוחאי אומר: את מוצא שלש מתנות טובות נתן הקדוש ברוך הוא לישראל, ולא נתן אותם אלא על ידי יסורין, התורה וארץ ישראל והעולם הבא. תורה, דכתיב: אשרי הגבר אשר תיסרנו יה ומתורתך תלמדנו . ארץ ישראל, דכתיב: וידעת עם לבבך כי כאשר ייסר איש את בנו ה' אלהיך מיסרך . מה כתיב אחריו: כי ה' אלהיך מביאך אל ארץ טובה. העולם הבא, דכתיב: כי נר מצוה ותורה אור ודרך חיים תוכחות מוסר . וכל המיסר את בנו, מוסיף הבן אהבה על אביו והוא מכבדו, דכתיב: יסר בנך ויניחך ויתן מעדנים לנפשך , הוי, ואהבו שחרו מוסר.