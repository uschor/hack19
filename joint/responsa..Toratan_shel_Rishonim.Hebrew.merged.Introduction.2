אודה את ה׳ בכל לב ואברכה את שמו לעולם. ברוך ה׳ וברוך צורי אשר לא הסיר חסדו ואמיתו ממני והביאני עד הלום להוציא לאור תעלומות חכמת חכמינו ז״ל ותורתן של ראשונים תנתן כהיום על ידי לדור האחרון הזה ובשמחת לב ובחדות נפש ובעין טובה הנני מוסרה לבני עמי ולאומי קהלת יעקב וחכמיה למורשה ולנחלת עולם להגות בהן ולהנות מאורן הרב והבהיר. יהי שם ה׳ מבורך על כל תגמוליו עלי כי מי אנכי ומה בית אבי כי בחר בי ויער את רוחי ויאר את עיני ויחזק מתני ויאמץ זרועותי לגאול הטמונים באוצרות חושך ולהוציאם לאור עולם ולחשוף בארות מים חיים להצמאים לדבר ה׳ אשר בפי רבותינו הגאונים הקדמונים אחרי אשר נסתמו נעלמו ונחתמו מרוב ימים. הנה נדמיתי להשני גרדיים משער האשפה שבירושלים אשר יאמר עליהם בבחירתא מס׳ עדיות כי באו והעידו בשם שמעיה ואבטליון וקבלו חכמים את עידותן כן אנכי כהיום הזה בהציעי לפני חכמי לב דברי גאונינו הקדמונים אשר העתקתי מכת״י ישנים ויקרים ובשם חכמינו ז״ל הקדמונים העדתי במאמרי „דברים אחדים“ אשר ספחתי אליהם כי נבעו ממקור נאמן אשר לבעליהם אשר שמותם נקרא עליהם לכן נמנעתי ונעצרתי מלבקש הסכמות עליהם מחכמי זמנינו וגאוני דורינו אשר גם למותר יחשב להלאותם בזה ולהרגיזם מכסא כבודם כי דברי גאונינו ז״ל אין צריכים חיזוק ואם נאמנו העתקותי ועדותי מי יודע להעיד עליהם יותר ממני אחרי כי הסעתים מארץ נכריה מכת״י אשר לא שערום ולא ידעום ולא שמעו מהם נבונינו ורבותינו בדור הזה ודורשי רשומות מספרו של החכם הנוצרי דע ראססי ימצאום רשומים בו במקומם לפי סדר המספרים אשר להכת״י אשר לו. ואם לסמוך עליהם בדבר הלכה הלא לא תקעתי יתידות בזה והנחתי לגדולים ממני בחכמה ובתורה להתגדר בהם כי קטונתי עד מאוד לעמוד במקום גדולים ולחרוץ משפטי ולהסכים על דברי גאונינו ז״ל הקדמונים אשר לא קם בישראל עוד כמוהם מאז נאספו אל עמם עד היום הזה ואף כי לא יתנוני עבודותי וזמני לסבב מדינות ומקומות לבקש הסכמות וכי בשביל זה אמנע ח״ו טוב מבעליהם ואמנע בר מישראל אשר ע״ז יאמר משל הקדמוני בפי החכם מכל אדם מונע בר יקבוהו לאום וחכז״ל דרשוהו על התורה והיודע הלכה ואינו מלמדה מדרש משלי י״א ועיין ברכות דף ס״ג ע״א—. הספרים האלה אשר הנני נותן לפניך היום קורא יקר העתקתים ככתבם וכלשונם בהכת״י אשר לפני ולא שלחתי בהם יד להגיהם מרוחי ואף כי טרדותי רבו למעלה ראש ושמעתתא בעיא צילותא כיומא דאיסתנא וברצות ה׳ דרכי שוב אשוב אליך ואבוא במחברת מיוחדת לפניך אשר בה אכתוב חקירותי ודרישותי על הספרים האלה והערות והגהות ומראה מקום לדבריהם. עתה אך מעט תבענה שפתי במאמרי הנספח לזה אשר קראתיו וכניתיו„דברים אחדים“ אשר אתאר לפניך בשרד ואכנה בשם את הספרים האלה ואודיעך את הכת״י אשר העתקתי מהם ומדברי סופרים וספרים אוכיחך על קושט דברי אמיתתם ובהאהבה הרבה אשר בחובך להתורה והחכמה אבטח כי תרצה את מנחתי אף כי לא הוספתי עליהם מאומה משלי כי טובה צפורנן של ראשונים ממלא כריסן של האחרונים יאמר משל הקדמוני ותורתן של ראשונים אין בה דופי כלה נאמנה, וכל כפתה רעננה, וחמודה לעינים, ומימיה מים חיים, ומאירה כצהרים, ודבריהם כאלו נתנו משמים, לא כחל ולא שרק ולא פרכס ויעלת חן ויופי לכן לא אהללם פן אחללם כי להם דומיה תהילה ואשים קנצי לדברי בתפילתי לאל חי כי יתן לי רחמים אל שדי ואזכה לדלות עוד פנינים ולגלות מטמונים מתורתן של ראשונים וקדמונים ומחכמתם יביניני ומתורתם ילמדני כי המה נחמתי ושברי. וזה שכרי. ואז אהללנו ואברכנו בשפתי ובכל לבי וטוחות, את אלהי מעוזי אלהי כל הרוחות.