‎ויגש אליו יהודה. זה שאמר הכתוב: ליש גבור בבהמה ולא ישוב מפני כל .
מעשה ברבי חנינא בן דוסא, שראה את הארי ואמר לו: אי מלך חלש, לא השבעתיך שלא תראה בארץ ישראל. מיד ברח. רץ אחריו רבי חנינא, אמר לו: נעניתי לך שקראתיך חלש, ומי שבראך קראך גבור, שנאמר: ליש גבור בבהמה.
אמר רבי יהושע בר נחמיה, מי הוא שרו של שור, ארי. כך יוסף שור, שנאמר: בכור שורו הדר לו . ויהודה ארי, שנאמר: גור אריה יהודה . מי עמד כנגד השור, הארי, שנאמר: ויגש אליו יהודה.
אמר רבי יודן, כשהיתה חמתו של יהודה עולה, היו שתי שערות יוצאות מתוך לבו וקורעות את בגדיו. וכשהיה מבקש שתעלה חמתו, היה ממלא אפנדתו אפונין של נחשת ונוטל מהן ומכסכס בשניו וחמתו עולה.
ראה גבורתו של יהודה, עליו נאמר, חמת מלך מלאכי מות ואיש חכם יכפרנה . חמת מלך, זה יהודה. ואיש חכם יכפרנה, זה יוסף, שנאמר בו: אין נבון וחכם כמוך. כיון שראה יוסף שעלתה חמתו של יהודה, אמר, עכשו תאבד מצרים.
אמר רבי שמעון בן לקיש, משל לשני אטליטין תפושים זה בזה, כיון שהרגיש אחד מהן שהוא בא להנצח, אמר, עכשו ינצחני ואני נתביש בפני הכל. מה עשה. נשקו על ידיו ושככה חמתו של אתליטיה הגדול. אף יוסף כיון שהרגיש שעלתה חמתו של יהודה, נתירא שלא יתביש לפני המצרים. מיד אמר לאחיו אני יוסף אחיכם, ולא יכלו לענות אתו.