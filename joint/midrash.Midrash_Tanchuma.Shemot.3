‎הבאים מצרימה. וכי היום באים, והלא ימים הרבה משבאו? אלא, כל זמן שיוסף קים, לא היה עליהם משאוי של מצרים. מת יוסף, נתנו עליהם משאוי. לפיכך כתיב הבאים, כאלו אותו היום נכנסו למצרים. את יעקב, כל אלו מכחו של יעקב. איש וביתו, אמר רב הונא: מלמד שלא ירד למצרים עד שמנה לפרץ ולחצרון, זה בן שנה וזה בן שתי שנים וזוג להם נשים. איש וביתו באו,
ראובן שמעון, כל השבטים לשם גאלת ישראל נקראו. ראובן, על שם ראה ראיתי את עני עמי . שמעון, וישמע אלהים את נאקתם . לוי, ונלוו גוים רבים אל ה' . יהודה, אודך ה' כי אנפת בי . יששכר, יש שכר לפעלתך . זבולן, בנה בניתי בית זבל לך . בנימין, נשבע ה' בימינו . דן, וגם את הגוי אשר יעבדו דן אנכי . נפתלי, נפת לי, נפת תטפנה שפתותיך כלה . גד, והמן כזרע גד . ואשר, ואשרו אתכם כל הגוים . יוסף, על שם יוסיף אדני שנית ידו
. אמר רבי יהושע דסכנין בשם רבי לוי: אין שמותיהן של שבטים שוין בכל מקום, אלא פעמים שזה מקדים לזה וזה מקדים לזה. ולמה כן? שלא יאמרו, בני גבירות תחלה ובני השפחות אחרונים. וללמדך, שלא היו גדולים אלו מאלו. דבר אחר, למה מקדים אלו לאלו? לפי שהן תקרתן של עולם. והמתקן תקרה כראוי, נותן עביה של תקרה זו בצד ראשה של אחרת, שאינה שוה. לפיכך מקדים אלו לאלו. ומנין שהן תקרתן של עולם? שנאמר: שמע אלי יעקב וישראל מקראי .