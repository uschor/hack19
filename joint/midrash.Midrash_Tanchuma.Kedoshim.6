קדשים תהיו. אמר רבי פנחס הכהן בר חמא אמר רבי ראובן, מאי דכתיב: ואשמע אחרי קול רעש גדול . מהו אחרי. אמר יחזקאל, משקלסתיו אני וחברי, שמעתי שמלאכי השרת מקלסין אותו אחרי ואומרים: ברוך כבוד ה' ממקומו . תדע לך, שבשעה שעלה משה למרום, שמע קול מלאכי השרת מקלסין כן. ירד ולמד את ישראל שיהיו אומרים כן בלחישה, ברוך שם כבוד מלכותו לעולם ועד. אמר רבי שמואל בר רבי נחמני, ראה מה כתיב שם, בעמדם תרפינה כנפיהן , מי ששומע בעמדם, סבור שיש ישיבה למעלה. אלא הכל בעמידה, שנאמר: שרפים עומדים ממעל לו . וכן הוא אומר, קרבת על חד מן קאמיא . וכן, ראיתי את ה' יושב על כסאו וכל צבא השמים עומדים עליו . ומהו בעמדם תרפינה כנפיהם. משישראל מקלסין, מלאכי השרת מרפין כנפיהם, עומדים מלומר שירה, שבכנפיהם אומרים שירה. וכן הוא אומר, ברן יחד כוכבי בקר ויריעו כל בני אלהים . אמר רבי מני, לא תהא קריאת שמע קלה בעיניך, מפני שיש בה מאתים וארבעים ושמונה תבות כמנין איברים שבאדם, ומהן ברוך שם. אמר הקדוש ברוך הוא, אם שמרת את שלי לקרות קריאת שמע כתקנה, אני אשמר את שלך. לכך דוד מקלס, שמרני כאישון בת עין . אמר לו הקדוש ברוך הוא, שמר מצותי וחיה . אמר רבי שמעון בר חלפתא, משל למה הדבר דומה. לאדם שהוא בגליל ויש לו כרם ביהודה, ואדם אחר שהוא ביהודה ויש לו כרם בגליל. אותו שבגליל הולך ליהודה לעדר את כרמו, וזה שביהודה הולך לגליל לעדר את כרמו. עמדו זה עם זה. אמר זה לזה, עד שאתה בא למקומי, שמר את שלי בתחומך ואני אשמר את שלך בתחומי. כך אמר דוד, שמרני כאישון בת עין . אמר לו הקדוש ברוך הוא, שמר מצותי וחיה . וכך אמר הקדוש ברוך הוא לישראל, שמרו מצות קריאת שמע ערבית ושחרית ואני משמר אתכם, שנאמר: ה' ישמרך מכל רע ישמר את נפשך . 