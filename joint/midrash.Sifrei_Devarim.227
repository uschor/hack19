כי יקרא.  פרט למזומן. 
מיעוט אפרוחים – שנים, מיעוט ביצים - שנים. מנין [אפילו] אין שם אלא אפרוח אחד או ביצה אחת, חייב לשלח? תלמוד לומר "קן" "קן", מכל מקום. 
 יכול שאני מוציא אווזים ותרנגולים, שקננו בפרדס? תלמוד לומר לפניך. 
אין לי אלא ברשות היחיד, ברשות הרבים מנין? תלמוד לומר בדרך. 
על האילנות מנין? תלמוד לומר בכל עץ. 
על הארץ מנין? תלמוד לומר או על הארץ. 
והאם רובצת על האפרוחים. מה אפרוחים בני קיימא , אף ביצים בני קיימא; יצאו מוזרות. מה ביצים צריכים לאמם, אף אפרוחים צריכים לאמם; יצאו מפריחים, שאין צריכים לאמם. 
והאם רובצת. כשהיא רובצת עליהם, פרט למעופפת. יכול אף על פי שכנפיה נוגעים בהם? תלמוד לומר והאם רובצת על האפרוחים, אף על פי שאינה עמהם. 
יכול עוף טמא הרובץ על ביצי עוף טהור, וטהור רובץ על ביצי עוף טמא, יהא חייב לשלח? תלמוד לומר והאם רובצת על האפרוחים, עד שיהיו כולם מין אחד. 
לא תקח האם על הבנים. מכלל שנאמר  ולקח למטהר שתי צפרים חיות טהורות, יכול יקחנה לטהר בה את המצורע? תלמוד לומר לא תקח. 
לא תקח האם, זו מצות לא תעשה. שלח תשלח את האם זו מצות עשה. שלחה וחזרה שלחה וחזרה, אפילו ארבעה וחמשה פעמים - חייב לשלח, שנאמר שלח תשלח. 
(האווזים ותרנגולים שמרדו ושקננו בפרדס - חייב לשלח, בבית - פטור מלשלח. 
אפרוחים או ביצים. מיעוט אפרוחים - שנים, מיעוט ביצים – שנים. מה אפרוחים שיש בהם צורך, יצאו מתים שאין בהם צורך; אף בצים שיש בהם צורך, יצאו בצים מוזרות שאין בהם צורך. ואם אין שם אלא ביצה אחת או אפרוח אחד - חייב לשלח  [שנאמר] כי יקרא קן צפור לפניך, מכל מקום.) 
 בדרך בכל עץ או על הארץ. מה דרך ר"ה, יצאו מקושרות שהם ברשות אחר. 
[ד"א, שלח, בטהורה הכתוב מדבר. או אף בטמאה הכתוב מדבר? תלמוד לומר  כל צפור טהורה תאכלו. זה בנין אב, כל מקום שנאמר "צפור", בטהורה הכתוב מדבר, כדברי רבי יאשיה. הא אם שילחה, והחזיר בדרך את פניו - פטור מלשלח]. 