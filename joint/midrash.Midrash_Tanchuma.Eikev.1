והיה עקב. זה שאמר הכתוב: למה אירא בימי רע, עון עקבי יסובני . יתברך שמו של הקדוש ברוך הוא שנתן תורה לישראל שיש בה שש מאות ושלש עשרה מצות, ויש בהן קלות וחמורות. ומפני שיש בהן מצות קלות שאין בני אדם משגיחין בהן אלא שמשליכין אותן תחת עקביהן, כלומר שהן קלות, לפיכך היה דוד מתירא מיום הדין ואומר: רבונו של עולם, איני מתירא מן מצות החמורות שבתורה, שהן חמורות. ממה אני מתירא. מן המצות הקלות, שמא עברתי על אחת מהן, אם עשיתי אם לא עשיתי, מפני שהיתה קלה. ואתה אמרת, הוי זהיר במצוה קלה כבמצוה חמורה. לכך אמר, למה אירא בימי רע וגו' והיה עקב תשמעון. זה שאמר הכתוב: הנחמדים מזהב ומפז רב וגו' . וכתיב: גם עבדך נזהר בהם בשמרם עקב רב . בא וראה היאך דוד משבח את דברי התורה, שאמר, הנחמדים מזהב ומפז רב. ולא עוד, אלא שאין בכל מיני תבואה חביבה מסלת נקיה, שהיא צפה בפה, ודברי תורה חביבין ממנה, שנאמר: ומתוקים מדבש ונפת צופים . אמר רבי חנינא, אם תאמר, שאין בכל מיני המשקין מתוקין מן הדבש ודברי תורה מתוקין מכלם, שכתוב בהן, ומתוקים מדבש ונפת צופים. אמר דוד לפני הקדוש ברוך הוא, רבון העולמים, שמא מפני שהן מתוקין מדבש, בסרתי בהן חס ושלום. אלא, גם עבדך נזהר בהם בשמרם עקב רב, מצות קלות. לפיכך כתיב: מה רב טובך אשר צפנת וגו' , זו היא שכרן של מצות קלות.