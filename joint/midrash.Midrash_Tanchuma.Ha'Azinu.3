יערף כמטר לקחי. אמר רבי יהושע בן לוי, בשעה שעלה משה למרום, עמדו המלאכים להרגו. אמר להם: בשביל שני דברים שנתנו לי מבני אדם, אתם מבקשים להרגני. כיון ששמעו כך, הניחוהו. משל לסוחר גדול המהלך במקום סכנה, תפשוהו לסטים ובקשו להרגו. אמר להם: בשביל חמשה מנה שיש לי עמי אתם הורגים אותי. ולא היו יודעים שיש בידו אבנים טובות ומרגליות. אמרו זה לזה, מה בצע בהריגתו, אין עמו כלום. הניחוהו, כשנכנס למדינה, התחיל למכר אבנים טובות שאין להם דמים. אמרו לו הלסטים, אתמול תפשנו אותך ואמרת לנו, אין עמי אלא חמשה מנה, ועכשו אתה מוציא אבנים טובות ומרגליות שאין להם ערך בעולם. אמר להם: אתמול כשאמרתי לכם כך, בשעת סכנה הייתי עומד. אף כך משה רבנו אמר למלאכים, שני דברים עמי, והמה מתנה גדולה היתה עמו, שנאמר: עלית למרום וגו' . לכך אמר דוד, טוב לי תורת פיך וגו' . ואומר: הנחמדים מזהב ומפז רב . ואומר: אמרות ה' אמרות וגו' . אמרו ישראל למשה רבנו, אשריך שלקחת מתנות. אמר להם: אלולי שאמרתי למלאכי השרת, שהם שני דברים, הייתי נשרף מאשם, והתורה הזאת היא הצלתני מידם. עליהם אמר, יערף כמטר וגו'. ואין יערף אלא הריגה, שנאמר: וערפו שם את העגלה . וכן ביהודה אומר, ידך בערף אויבך . ואין לקחי אלא תורה, שנאמר: כי לקח טוב נתתי לכם וגו' . ולמה נמשלה תורה למטר. לומר, מה מטר משחקת אבנים, שנאמר: אבנים שחקו מים , אף התורה משחקת לב האבן. וזהו שאמרו רבותינו זכרונם לברכה: אם אבן הוא, נמוח. ואם ברזל הוא, מתפוצץ. לכך אין טוב לאדם כי אם להמית עצמו על דברי תורה, ולעסק בה תמיד יומם ולילה. וזהו שנאמר: והגית בו יומם ולילה . וזהו שאמרו, אם יאמר לך אדם, יגעתי ולא מצאתי, אל תאמין. ולכך נמשלה למטר, מה מטר אין העולם בלא הם, לפי שצריכין להצמיח כל טוב, כך אין העולם מתקים בלא תורה, שנאמר: אם לא בריתי יומם ולילה חקות שמים וארץ לא שמתי . ומה המטר יורד מעט מעט, כך התורה, תחלה קורא אבג״‎ד כמנין קטן, ולבסוף עולה למנין גדול, ק' ר' ש' ת'. כך מתחילין, ואחר כך עומד על התורה ודקדוקיה. דבר אחר, יערף כמטר לקחי. אמרו לו ישראל למשה רבנו, לא באת לדבר עם השמים ועם הארץ, אלא עם המטר וטל. אמר להם: משל למה הדבר דומה. לעשיר שהלך לכבד את המלך, ולקח עמו שרים גדולים ואנשים מכבדים וכנס עמהם אצל המלך, והמלך קבלם בסבר פנים יפות. וכך אמר משה, מוטב שאקרא את השמים ואת הארץ ואת המטר והטל ויהיו עמי, ואקרא להקדוש ברוך הוא ויענה אותי. לפיכך אמר, האזינו השמים וגו', יערף כמטר וגו'. ואחר כך, כי שם ה' אקרא.