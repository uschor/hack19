‎וזה הדבר אשר תעשה להם. זה שאמר הכתוב: ואתה מרום לעלם ה' . מה כתיב למעלה מן הפסוק: בפרח רשעים כמו עשב ויציצו כל פעלי און להשמדם עדי עד . מה כתיב אחריו: ואתה מרום לעלם ה'. שכל זמן שהקדוש ברוך הוא נפרע מן הרשעים, שמו מתגדל בעולם, שנאמר: ובכל אלהי מצרים אעשה שפטים . אותה שעה, אני ה' .
וכן רחב אומרת: כי שמענו את אשר הוביש ה' את מי ים סוף מפניכם בצאתכם ממצרים וגו', ונשמע וימס לבבנו ולא קמה עוד רוח באיש מפניכם כי ה' אלהיכם הוא אלהים בשמים ממעל ועל הארץ מתחת . וכן כתיב: והאלילים כליל יחלף . אותה שעה, ונשגב ה' לבדו ביום ההוא . וכן: ועלו מושעים בהר ציון לשפט את הר עשו . ובאותה שעה: והיתה לה' המלוכה . וכתיב: והיה ה' למלך וגו' .
וכן: כדנה תאמרון להום, אלהיא די שמיא וארקא לא עבדו, יאבדו מארעא ומן תחות שמיא אלה, עשה ארץ בכחו מכין תבל בחכמתו . וכן: יתמו חטאים מן הארץ ורשעים עוד אינם . אותה שעה, ברכי נפשי את ה' הללויה . ואתה פותר את כלן כדעת הזה תלי תלים של פסוקים. ויהי בשלם סכו וגו', שמה שבר רשפי קשת מגן וחרב ומלחמה סלה , נודע ביהודה אלהים . הוי: כל זמן שנפרע מן הרשעים, שמו מתגדל בעולם.
ואתה מרום לעלם ה' . מלך בשר ודם כשהוא דן ומזכה, מקלסין אותו. וכשהוא מחיב, אין מקלסין אותו. אבל הקדוש ברוך הוא, בטובה, קלוסו עולה ברוך הטוב והמטיב. וברעה, קלוסו עולה ברוך דין האמת . הוי ואתה מרום. וכן דוד אומר: כוס ישועות אשא ובשם ה' אקרא . צרה ויגון אמצא, ובשם ה' אקרא . וכן: באלהים אהלל דבר בה' אהלל דבר . וכן איוב אומר: ה' נתן וה' לקח יהי שם ה' מברך .
דבר אחר, ואתה מרום לעלם ה'. אמר דוד: רבון העולם, משאתה נותן רוממות לאדם, אינה זזה הימנו לעולם. נתת לבית דוד את המלכות, אינה זזה ממנו לעולם, שנאמר: ודוד עבדי נשיא להם לעולם . נתת לאהרן את הכהנה, אינה זזה ממנו לעולם, שנאמר: והיתה לו ולזרעו אחריו ברית כהנת עולם . לפיכך הקדוש ברוך הוא מצוה לתן לאהרן רוממות בכהנה גדולה. הוי, ואתה מרום לעלם ה'.
ומה ראה שיגדל לאהרן ובניו לקדש אותם? אמר רבי מני דשאב ורבי יהושע דסכנין בשם רבי לוי: בשעה שבקשו ישראל לעשות אותו מעשה, אמרו לאהרן, קום עשה לנו אלהים . עמד חור בן כלב וגער בהן, מיד עמדו עליו והרגוהו. ראה אהרן ונתירא מעצמו, שנאמר: וירא אהרן ויבן מזבח לפניו . הוי קורא בו, ויירא אהרן ויבן מזבח לפניו. תדע לך שהרגו לחור, שבשעה שעלה משה להר מה אמר להם: הנה אהרן וחור עמכם מי בעל דברים יגש אליהם . כשירד, אין אתה מוצא שהזכיר לחור לא בחיים ולא במות. ומהו אומר: ויאמר משה אל אהרן מה עשה לך העם הזה כי הבאת וגו'  הוי, שהרגו לחור.
וירא אהרן ויבן מזבח . מיד נטל שם טס נזם של זהב והשליכו לאור, שנאמר: ואשליכהו באש ויצא העגל הזה . והיה אהרן מתירא שמא יש בלבו של הקדוש ברוך הוא עליו כלום. לפיכך אמר הקדוש ברוך הוא למשה: וזה הדבר אשר תעשה להם לקדש אתם לכהן לי, לרומם ולגדל לאהרן ולבניו בכהנה גדולה, לפי שגלוי וידוע לפניו שלא עשה אהרן אלא מיראה, ולפיכך הודיעם שאין בלבו של הקדוש ברוך הוא עליו כלום.
לקח פר אחד. פר, לכפר על העגל, שהוא פר. אילם שנים, כנגד שני בניו שעתידין למות. שכל בניו ראויין למות, שנאמר: ובאהרן התאנף ה' מאד להשמידו . אין להשמידו אלא לשון כלוי בנים, שנאמר: ואשמיד פריו ממעל ושרשיו מתחת . כיון שנתפלל משה עליו, דכתיב ואתפלל גם בעד אהרן , מתו שנים ונשתירו שנים.