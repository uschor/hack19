לססתי ברכבי פרעה, דרש רבי פפיס : והוא באחד ומי ישיבנו, דן יחידי לכל באי עולם ואין להשיב על דברי מי שאמר והיה העולם. אמר לו רבי עקיבא דיך פפיס שלא להשיב על דברי מי שאמר והיה העולם, לפי שהכל באמת והכל בדין, שכן כתיב : ואראה את ה' ישב על כסא רם ונשא. אמר רבי סימון כסא שמפריש בין מיתה לחיים, : וכל צבא השמים עומדים עליו מימינו ומשמאלו, וכי יש שמאל למעלה, והלא הכל ימין, שנאמר : ימינך ה' נאדרי בכח ימינך ה' תרעץ אויב, ומה תלמוד לומר מימינו ומשמאלו, אלא אלו מימינים ואלו משמאילים, אלו מכריעין לכף זכות ואלו מכריעין לכף חובה. רבי יוחנן בשם רבי אחא מייתי לה מן הדא : ואמת הדבר וצבא גדול, אמת הדבר כשנעשה צבא גדול, דכתיב : וה' אלהים אמת, מהו אמת, אמר רבי איבון שהוא אלהים חיים ומלך עולם. אמר רבי אלעזר כל מקום שנאמר וה', הוא ובית דינו, ובנין אב שבכלן : וה' דבר עליך רעה, זה בנין אב שבכלן, ומה מקים רבי אלעזר הדין קריה דרבי פפיס והוא באחד ומי ישיבנו, אלא הוא חותם יחידי לכל באי עולם ואין בריה חותמת עמו, ומהו חותמו של הקדוש ברוך הוא, רבי ביבי בשם רבי ראובן אמר, אמת, שנאמר : אבל אגיד לך את הרשום בכתב אמת, אם אמת למה רשום, ואם רשום למה אמת, אלא עד שלא נחתם הדין רשום, משנחתם גזר דין, אמת. אמר ריש לקיש ולמה הוא אמת, אל"ף בראש האותיות, מ"ם באמצע, תי"ו בסופן, לומר : אני ראשון ואני אחרון ומבלעדי אין אלהים, אני ראשון, שא קבלתי מלכותי מאחר, ואני אחרון, שאיני מוסרה לאחר שאינו בעולם. ומבלעדי אין אלהים, שאין לי שני.
דרש רבי פפיס : הן האדם היה כאחד ממנו וגו', כיחידו של עולם, אמר לו רבי עקיבא דיך פפיס, אמר לו מה את מקים היה כאחד ממנו, אמר לו כאחד ממלאכי השרת. וחכמים אומרים לא כדברי זה ולא כדברי זה אלא מלמד שנתן לפניו הקדוש ברוך הוא שני דרכים דרך החיים ודרך המות, וברר לו דרך המות והניח לו דרך החיים.
דרש רבי פפיס : וימירו את כבודם בתבנית שור, שומע אני בשור של מעלן, תלמוד לומר: אכל עשב, אמר לו רבי עקיבא דיך פפיס, אמר לו ומה אתה מקים וימירו את כבודם בתבנית שור, בשור של שאר ימות השנה, תלמוד לומר: אכל עשב, אין לך מנול ומשקץ כשור בשעה שאוכל עשב. רבי יודן בשם רבי אחא אומר חרטמי מצרים עשו להם כשפים והיה נראה כמרטט לפניהם, האיך מה דאת אמר : רפתה דמשק הפנתה לנוס ורטט החזיקה.
דרש רבי פפיס לססתי ברכבי פרעה, לססתי כתיב, אמר הקדוש ברוך הוא כשם שששתי על המצריים לאבדן בים, כך ששתי לאבד שונאיהם של ישראל, ומי גרם להם להנצל, מימינם ומשמאלם, בזכות התורה שעתידין לקבל מימינו של הקדוש ברוך הוא, שנאמר : מימינו אש דת למו. ומשמאלם, זו מזוזה. דבר אחר, מימינם, זו קריאת שמע. ומשמאלם, זו תפלה. אמר לו רבי עקיבא דיך פפיס כל מקום שנאמר שישה כתיב בשי"ן וכאן בסמ"ך. אמר ליה ומה את מקים לססתי ברכבי פרעה, אלא רכב פרעה על סוס זכר וכביכול נגלה הקדוש ברוך הוא על סוס זכר, הדא הוא דכתיב : וירכב על כרוב ויעף, אמר פרעה מה הסוס זכר הזה הורג בעליו במלחמה אלא הריני רוכב על סוסה נקבה, הדא הוא דכתיב: לססתי ברכבי פרעה, חזר ורכב פרעה על סוס אדום על סוס לבן או בשחור, כביכול נגלה הקדוש ברוך הוא על סוס אדום לבן שחור, הדא הוא דכתיב : דרכת בים סוסיך, סוסון פגיין, יצא פרעה הרשע בשריון וכובע, כביכול הקדוש ברוך הוא כן, שנאמר : וילבש צדקה כשרין. הביא נפט, כביכול הקדוש ברוך הוא כן, שנאמר : עביו עברו ברד וגחלי אש. הביא אבני בליסטרות, כביכול הקדוש ברוך הוא כן, שנאמר : וה' נתן קלת וברד. חרבות ורמחים, כביכול הקדוש ברוך הוא כן, שנאמר : וברקים רב. הביא חצים, כביכול הקדוש ברוך הוא כן, שנאמר : וישלח חציו. אמר רבי לוי וישלח חציו ויפיצם, שהיו החצים מפזרים אותם, וברקים רב ויהמם, מלמד שהיו מערבבין אותם, ערבבן, הממן, נטל סגניות שלהם ולא היו יודעים מה הם עושים, יצא פרעה קטפרקטוס, כביכול הקדוש ברוך הוא כן, שנאמר : ה' כגבור יצא. הרעים קולו, כביכול הקדוש ברוך הוא כן, שנאמר : ירעם מן שמים ה'. לבלב בקולו, כביכול : ועליון יתן קולו. יצא פרעה בזעם, כביכול : בזעם תצעד ארץ. בקשת, כביכול : עריה תעור קשתך. בצנה ומגן, כביכול : החזק מגן וצנה. בברק חנית, כביכול : לנגה ברק חניתך. רבי ברכיה בשם רבי שמואל בר נחמן כיון שכלה פרעה כל כלי זין שלו התחיל הקדוש ברוך הוא מתגאה עליו, אמר לו רשע יש לך רוח, יש לך כרוב, יש לך כנפים. מהיכן הטיסן הקדוש ברוך הוא, אמר רבי יודן מבין גלגלי המרכבה שמטן הקדוש ברוך הוא והטיסן על הים. אמר רבי חנינא בר פפא בשר ודם שהוא רוכב על טוענו על דבר שיש בו ממש, אבל הקדוש ברוך הוא אינו כן טוען את רכובו ורוכב על דבר שאין בו ממש, הדא הוא דכתיב : וירכב על כרוב ויעף וידא על כנפי רוח, כתוב אחד אומר וידא, וכתוב אחר אומר : וירא על כנפי רוח, באיזה צד יתקימו שני כתובים, אמר רבי אחא מכאן שהיה לו להקדוש ברוך הוא עולמות ויצא להראות בהן.
דמיתיך רעיתי, אמר רבי אליעזר לבת מלכים שנשבית, והיה אביה עומד לפדותה, והיתה מרמזת לשבאים ואומרת להם לכם אני, ושלכם אני, ואחריכם אני. אמר לה אביה, מה את סבורה שאין בי כח לפדותך, דומה דמיתיך, דומי בשתיקה. כך בשעה שהיו ישראל חונים על הים : וירדפו מצרים אחריהם וישיגו אותם חנים על הים, והיו ישראל רומזים למצריים מפחדם ואומרים להם, אנו שלכם, ולכם אנו, ואחריכם אנו הולכים. אמר להם הקדוש ברוך הוא, מה אתם סבורים שאין בי כח לפדותכם, דומו דמיתיך, שתקתיך, הדא הוא דכתיב : ה' ילחם לכם ואתם תחרישון.
דבר אחר, דמיתיך רעיתי, רבנן אמרי לפי שנדמו ישראל לסוסים נקבות ומצריים הרשעים זכרים מזהמים, והיו רצים אחריהם עד ששוקעים בים. אמר רבי סימון חס ושלום לא נדמו ישראל לסוסים נקבות, אלא גלי הים נדמו לסוסים נקבות, ומצריים לסוסים זכרים מזהמים, ורצו אחריהם עד ששקעום בים, והיה המצרי אומר לסוסו אתמול הייתי מושכך לנילוס ולא היית בא אחרי ועכשו אתה משקעני בים. והיה הסוס אומר לרוכבו : רמה בים, ראה מה בים, איפתיסיס נעשית לכם בים. תני רבי ישמעאל : וינער ה' את מצרים בתוך הים, מלמד שהסוס היה זורק רוכבו למעלה, והוא יורד למטה, והסוס למעלה ממנו, אמר רבי לוי כזה שמנער בקדרה, תחתון עולה למעלה ועליון יורד למטה. רעיתי, מהו רעיתי, אמר רבי יונתן מפרנסתי הן שירעו אותי בשני תמידין בכל יום, הדא הוא דכתיב : את הכבש אחד תעשה בבקר, דאמר רבי יהודה בר סימון שני תמידין היו ישראל מקריבין בכל יום, אחד בשחרית ואחד בין הערבים, של שחר היה קרב על עברות שנעשו בלילה, ושל בין הערבים היה קרב על עברות שנעשו ביום, ולא היה אדם לן בירושלים ובידו עוון, שנאמר : צדק ילין בה. דבר אחר, דמיתיך רעיתי, רבנן אמרי רעייתא דעולמי, שקבלו תורתי, שאלו לא קבלוה הייתי מחזיר עולמי לתהו ובהו, דאמר רבי חנינא בשם רבי אחא, כתיב : נמוגים ארץ וכל ישביה אנכי תכנתי עמודיה סלה, אלולי שעמדו ישראל על הר סיני ואמרו : כל אשר דבר ה' נעשה ונשמע, היה העולם מתמגמג וחוזר לתהו ובהו, ומי בסס העולם אנכי תכנתי עמודיה סלה, בזכות : אנכי ה' אלהיך תכנתי עמודיה סלה.