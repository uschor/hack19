<b>דין</b> חתיכת היתר שנאסרה או מחמת טיפת בליעת חלב או גם איסור אחר נבלע בה אם נחתכה אותה חתיכה בקדירה רותחת לא סגי בששים לבטל טיפת איסור הבלוע בה אלא חתיכה עצמה נעשית נבילה. וצריך ס' לבטל כל החתיכות. ואפי' הכי חתיכת בשר הרבה שנמלחו ונתנם בגיגית של עצים ואבנים אם נמצא חתיכה אחת בתוך הציר אותו מקצת אסור ואפילו לית בה פילי לא סגי בקליפה כיון ששורה בציר דומה לכבוש הרי הוא כמבושל. אבל חצי החתיכה שלמעלה אינו אסור כלל דדם אינו מפעפע אפי' יש שמנונית באותו מקצת שבציר. אעפ"י שטעם השמנונית הנאסר מפעפע למעלה וחתיכה עצמה שבציר נעשית נבילה. ואילו היא נבילה ממש או חזיר היתה אוסרת למעלה מחמת פיעפוע. מ"מ את שלמעלה מותר כיון שאין הדם עצמו הולך ולא יהיה לו כח לאסור יותר מאילו היה כולו דם שזהו דבר האוסרו. והיינו נמי טע' למלח שעל הבשר והמלח אסור משום דם. הלא טעם מלח הולך בבשר למה אינו אוסר הבשר. אלא כיון שדם אינו הולך שם מותר. וכן כל דבר שצריך קליפה למה אין אותה קליפה אוסרת עוד סמוך לה. וכן לעולם. הלא פעמים שהקליפה היא שמינה. אלא כיון שאיסור הנבלע בה אינו הולך יותר לא יהא טפל חמור מן העיקר: