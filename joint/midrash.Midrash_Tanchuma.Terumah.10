‎ועשית את המזבח עצי שטים. אמר לו הקדוש ברוך הוא למשה: אמר להם שיעשו מזבח העולה, שיהא מכפר על עונותיהם של בני, שכך התניתי עם אברהם אביהם, שאם יחטאו בניו, על ידי קרבנות אני מכפר להם, שנאמר: ויאמר אליו קחה לי עגלה משלשת ועז משלשת . מהו מזבח? מ' מחילה, ז' זכות, ב' ברכה, ח' חיים. העולה, בזכותה אתם מתעלין. וכן שלמה אומר: מי זאת עלה מן המדבר . עצי שטים, בזכות אברהם שנאמר : והוא עומד עליהם תחת העץ ויאכלו.
שטים, הם עשו שטות והכעיסוני בעגל, יבואו עצי שטים ויכפרו על שטותן.
דבר אחר, שטים, ש' שלום, ט' טובה, י' ישועה, מ' מחילה. חמש אמות ארכו וחמש אמות רחבו. הם קבלו את הלוחות שכתוב בהן עשרת דברות, חמשה על הלוח הזה וחמשה על הלוח הזה. ושלש אמות קמתו, כנגד שלשה גואלין, שנאמר: ואשלח לפניך את משה אהרן ומרים . 
ויעש קרנתיו על ארבע פנתיו . לכפר על אמה שרוממתיה בארבע קרנות בסיני. קרן שלהן, שנאמר: וירם קרן לעמו . קרן תורה, קרנים מידו לו ושם חביון עזו . וקרן כהנה, שנאמר: ותרם כראים קרני . וקרן מלכות, שנאמר: ומשה לא ידע כי קרן עור פניו . וכתיב: ויהי בישרון מלך וגו' .