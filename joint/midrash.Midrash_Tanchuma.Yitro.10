‎בחדש השלישי. זה שאמר הכתוב: הלא כתבתי לך שלשים במעצות ודעת . אמר רבי יהושע ברבי נחמיה: זו תורה שאותיותיה משלשים, אל״‎ף בי״‎ת גימ״‎ל. והכל היה משלש: תורה משלשת, תורה נביאים וכתובים. משנה משלשת, תלמוד הלכות ואגדות. הסרסור משלש, מרים אהרן ומשה. תפלה משלשת, ערב ובקר וצהרים. קדשה משלשת, קדוש קדוש קדוש. ישראל משלשין, כהנים לוים וישראלים. משה, אותיותיו משלשין. משבט לוי, שאותיותיו משלשים. מזרע משלש, אברהם יצחק ויעקב. בחדש משלש, ניסן איר וסיון. על הר סין שאותיותיו משלשים שנאמר ויחנו במדבר סין. לשלשת ימים נתקדשו, שנאמר: והיו נכנים לשלשת ימים.
אמר רבי יהושע בר נחמיה: לעולם השלישי חביב, אדם הוליד שלשה בנים, קין הבל שת. שת חביב, שנאמר: זה ספר תולדת אדם . וכתיב: ויולד בדמותו כצלמו  לנח שלשה בנים, שנאמר: ויולד נח את שם את חם ואת יפת . אף על פי שיפת הגדול, לא זכה לגדלה אלא שם. שלשה בנים לעמרם, מרים אהרן ומשה, וכתיב: לולי משה בחירו . בשבטים, ראובן שמעון לוי, לוי חביב, שנאמר: בעת ההוא הבדיל ה' את שבט הלוי . במלכים, שאול דוד שלמה, שלמה חביב, שנאמר: וישב שלמה על כסא ה' למלך . בחדשים, השלישי חביב, שנאמר: בחדש השלישי.
ולמה לא נתנה התורה כשיצאו ממצרים? לא כך אמר למשה, בהוציאך את העם ממצרים תעבדון את האלהים על ההר הזה . אמר רבי יהודה בר שלום: משל לבן מלכים שעמד מחליו. אמר אביו: נמתין לו שלשה חדשים עד שתשוב נפשו מן החלי, ואחרי כן אוליכנו לבית הרב ללמד תורה. אף כך, כשיצאו ישראל ממצרים היו בהן בעלי מומין מן השעבוד. אמר הקדוש ברוך הוא: אמתין להם עד שיתרפאו, ואחרי כן אתן להם את התורה.