קעז. מצות לא תעשה שלא להשחית פאת הזקן. שנאמר ויקרא יט, כז: "ולא תשחית את פאת זקנך". חמש פאות יש בזקן, ולוקה על כל פאה ופאה. ואם נטלן כולן כאחת, עובר על חמשה לאוין. ואינו חייב, עד שיגלח אותן בתער, שהוא גילוח שיש בו השחתה - "ולא תשחית" כתיב; ואם גלח זקנו במספרים, פטור. ודוקא המגלח חייב, אבל המתגלח אינו לוקה, עד שיסייע להמגלח. ואשה מותרת להשחית זקנה, אם יש לה שער בזקנה; ואם השחיתה זקן איש, פטורה, אבל אסורה. וב"ספר החנוך" כתב, שעל השחתת זקן עובר עוד שני לאוין, חוץ מחמשה לאוין הנזכרים לעיל, דהיינו: "ובחוקתיהם לא תלכו" ויקרא יח, ג, "ולא ילבש גבר שמלת אשה" דברים כב, ה. ונוהג בכל מקום ובכל זמן: