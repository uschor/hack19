‎וירא אלהים אל יעקב עוד. ילמדנו רבנו, מי שאינו מניח את העני ללקוט בתוך שדהו מהו עונשו, כך שנו רבותינו מי שאינו מניח את העניים ללקט בתוך שדהו, או מי שמניח אחד ואחד אינו מניח ללקוט, או מי שמסיע אחד מהן בשעת הקציר או בשעת הבציר, הרי זה גוזל את העניים. על זה נאמר, אל תסג גבול עולם , גבול עולים.
אמר הקדוש ברוך הוא, אני עשיתי אותך למעלה והעני למטה, יכול אני לעשותך למטה ולעני למעלה, למה, כי דין אני, שנאמר: כי אלהים שפט זה ישפיל וזה ירים .
שאלה מטרונא את רבי יוסי בן חלפתא, לכמה ימים ברא הקדוש ברוך הוא את עולמו. אמר לה: לששה ימים, דכתיב: כי ששת ימים עשה ה' את השמים . אמרה לו: ומן אותה שעה עד היום הזה מה הוא עושה. אמר לה: עושה סלמות, מעלה לזה מוריד לזה, מעשיר לזה מוריש לזה. תדע, שבשעה שיצא יעקב לארם נהרים, כתיב בו כי במקלי עברתי, ולא עוד אלא ויקח מאבני המקום וישם מראשתיו. אלו היה לו כר או כסת, היה מניח שם את ראשו. כיון שנכנס בביתו של לבן העשיר, שנאמר: ויפרץ האיש מאד מאד . מנין, מכח הברכות שברכו אביו, שנאמר: ויתן לך את ברכת אברהם . ומה היתה ברכת אברהם, וה' ברך את אברהם בכל . כיון שחזר מבית לבן, אמר הקדוש ברוך הוא, צריך אני לברכו. מיד נגלה עליו הקדוש ברוך הוא וברכו, שנאמר: וירא אלהים אל יעקב עוד בבאו מפדן ארם ויברך אתו .
וירא אלהים אל יעקב, זה שאמר הכתוב: כל ארחות ה' חסד ואמת . בשעה שאמר משה לישראל אחרי ה' אלהיכם תלכו , וחוזר ואומר ללכת בדרכיו , אמרו לו: מי יוכל ללכת בדרכיו, והכתיב, ה' בסופה ובשערה דרכו וענן אבק רגליו , וכתיב: בים דרכך ושבילך במים רבים ועקבותיך לא נדעו , וכתיב: אש לפניו תאכל וסביביו נשערה מאד . אמר להם משה לישראל, לא אמרתי לכם כך, אלא דרכיו חסד ואמת וגמילות חסדים, דכתיב: כל ארחות ה' חסד ואמת.
וגמילות חסדים, שתחלת התורה גמילות חסדים, ואמצעיתה גמילות חסדים, וסופה גמילות חסדים. תחלתה הלביש ערמים, שנאמר: ויעש ה' אלהים לאדם ולאשתו כתנות עור וילבישם . אמצעיתה בקור חולים, שנאמר: וירא אליו ה' באלני ממרא . וסופה, קבר מת, שנאמר: ויקבר אתו בגי . אף אתם תלכו אחר מדותיו של הקדוש ברוך הוא.
אמר הקדוש ברוך הוא, בעולם הזה אתם חוטאים על ידי יצר הרע ואתם משעבדים תחת האמות, ואף על פי כן אין שכינתי זזה מכם, שנאמר: בכל צרתם לו צר . ובשמחתם שמחה לפניו, שנאמר: כי שמחתי בישועתך . וכן הוא אומר, וגלתי בירושלים וששתי בעמי . ואומר: ומשוש חתן על כלה ישיש עליך אלהיך . הוי, כל ארחות ה' חסד ואמת.