[ויבא יעקב שלם. זש"ה ה' ישמר צאתך ובאך מעתה ועד עולם , צאתך ויצא יעקב , ובאך ויבא יעקב.  
ותגזר אומר ויקם לך , הקב"ה דיבר לצדיק, אם עשית רצוני אף אני אעשה רצונך יותר משלי, ותגזר אומר ויקם לך וגו', אמר ר' ברכיה הכהן מהו ויקם לך, אמר הקב"ה לצדיק אני אומר דבר ואתה אומר דבר, כביכול אני מבטל את שלי ואקיים שלך הוי ויקם לך. את היה הדבר כשעשו אותו מעשה, מה עשה הקב"ה אמר למשה לך רד כי שחת עמך , מה כתיב ועתה הניחה לי , מיד עמד משה בתפלה ובתחנונים, שנאמר ויחל משה וגו' , ה' אלהים אל תשחת עמך ונחלתך וגו' , והם עמך ונחלתך וגו' , א"ל הקב"ה איני יכול, א"ל כשם שסבלתם ממצרים ועד הנה, כך סבול אותם, סלח נא לעון העם הזה  ויאמר ה' סלחתי כדברך , מיד וינחם ה' על הרעה  ותגזר אומר ויקם לך, אף יעקב נדר דברים לפני הקב"ה, מנין, שנאמר וידר יעקב נדר לאמר וגו' , ושבתי בשלום אל בית אבי , א"ל יצחק אבי בקש לצאת לחוצה לארץ, ולא הנחת אותו, בשביל שהיה עולה, נגליתה לו ואמרת לו אל תרד מצרימה , ואני איני יוצא בטובתי, אלא לפני אחי שלא יהרגני, נטלתי רשות ממך ומאבי אל תניחני, וידר יעקב נדר וגו' ,  
א"ל הקב"ה אתה העדת עלי שאנכי עמך, שנאמר ואלהי אבי היה עמדי  ושמרני , ושמרתיך מלבן, ונתן לי לחם לאכול , ויצל אלהים את מקנה אביכן ויתן לי  ובגד ללבוש , ויסר ביום ההוא את התיישים וגו' , ושבתי בשלם וגו' , ויבא יעקב שלם ,  
הוי ותגזר אומר ויקם לך ועל דרכיך נגה אור, שתי פעמים, שהשקיע הקב"ה לשמש שלא בעונתה כשבקש לצאת וכשבקש לדבר עמו, ויצא יעקב מבאר שבע , מה כתיב שם והנה ה' נצב עליו וגו' , וכשבא הזריח לו השמש שלא בעונתה, ויזרח לו השמש , ועל כל העולם אין השמש זורחת אלא על יעקב בלבד, אלא בשביל לרפאותו, שנאמר וזרחה לכם יראי שמי שמש צדקה וגו' . אמר ר' ברכיה הכהן מהו ויזרח לו השמש, שהזריח לו השמש שלא בעונתה , כשם ששקע לו שלא בעונתה, אמר יעקב ה' דברים התנה הקב"ה עמו ועשאן, ואני אין אני עושה מה שדברתי ושבתי, מיד ויצב שם מזבח ויקרא לו אל אלהי ישראל , כיון שעמדו ישראל אמר הקב"ה למשה, משה ה' דברים שעשיתי עם יעקב עשיתי לבניו,  
אם יהיה אלהים עמדי , וה' הולך לפניהם יומם , ושמרני, , ששמרתי אותם מפרעה וחביריו ונערתי פרעה וכל חילו, וכן עמלק, ויחלש יהושע את עמלק ואת עמו , ונתן לי לחם לאכול , הנני ממטיר לכם לחם מן השמים , ובגד ללבוש , שמלתך לא בלתה מעליך , ושבתי בשלום , גם כל העם הזה על מקומו יבא בשלום ,  
ואח"כ קיבל עליו מלכותו, שנאמר ויצב שם מזבח וגו' , ואף הם קבלו עליהם מלכותו, שנאמר אנכי ה' אלהיך , מה אמרו ענו כולם בפה אחד ואמרו כל אשר דבר ה' נעשה ונשמע , הוי ותגזר אומר ויקם לך.