וכי ימוך אחריך וגו'. זש"ה פעמים רבות יצילם וגו'  , אתה מוצא בימי שפוט השופטים שהיו ישראל עובדים ע"ז, והיו משועבדים בידי אומות העולם, שנאמר ויעשו בני ישראל הרע וגו' , ומה עשו, ויזעקו בני ישראל אל ה' ויקם ה' מושיע לבני ישראל  את עתניאל בן קנז , מיד עשו תשובה ונגאלו, כך פעם אחרת,  ויוסיפו בני ישראל לעשות הרע ויחזק ה' את עגלון וגו' ,  והעמיד להם גואל  את אהוד , ועוד עבדו ע"ז, ונמכרו ביד סיסרא, שנאמר והוא לחץ את בני ישראל בחזקה , מהו בחזקה, אמר ר' שמעון בן לוי בחרופין ובגדופין, כד"א חזקו עלי דבריכם , כיון שעשו תשובה העמיד להם גואלים דבורה וברק , הוי פעמים רבות יצילם וגו' וימוכו בעונם , מהו וימכו בעונם, שנעשו דלים בתוך האומות, שנאמר וידל ישראל מאד וגו' , מהו וידל, ר' יצחק ור' לוי, חד אמר שהיו דלים ממעשים טובים, וחד אמר שלא היה להם להביא אפילו קרבן דל, שנאמר ואם דל הוא  , הוי וימוכו, שנעשו דלים.