לריח שמניך טובים, רבי ינאי בריה דרבי שמעון, כל השירים שאמרו לפניך האבות, ריחות היו, אבל אנו שמן תורק שמך, כאדם שמריק מכלי לכלי חברו. כל המצוות שעשו לפניך האבות ריחות היו, אבל אנו שמן תורק שמך, מאתים וארבעים ושמונה מצוות עשה ושלש מאות וששים וחמש מצוות לא תעשה. רבי אליעזר ורבי יהושע ורבי עקיבא. רבי אליעזר אומר, אם יהיו כל הימים דיו, ואגמים קולמוסין, ושמים וארץ מגלות, וכל בני האדם לבלרים, אין מספיקין לכתוב [דברי תורה שלמדתי], ואני לא חסרתיה אלא כאדם שמטביל זכרותו כמכחול בים. רבי יהושע אומר אם יהיו כל הימים דיו, ואגמים קולמוסין, ושמים וארץ יריעות, וכל בני אדם לבלרין, אין מספיקין לכתוב דברי תורה שלמדתי, ולא חסרתיה רק כאדם שמטביל זכרותו כמכחול בים. רבי עקיבא אומר אני אין בי כח לומר כמו שאמרו רבותי, אלא רבותי חסרוה, ואני לא חסרתיה, אלא כמריח באתרוג, המריח נהנה, והאתרוג לא חסר, וכממלא מאמת המים, וכמדליק מנר לנר. פעם אחת שהה רבי עקיבא לבוא לבית המדרש, בא וישב לו מבחוץ, נשאלה שאלה זו הלכה, אמרו הלכה מבחוץ, חזרה ונשאלה שאלה, אמרו תורה מבחוץ, חזרה ונשאלה שאלה, אמרו עקיבא מבחוץ פנו לו מקום, בא וישב לו לפני רגליו של רבי אליעזר, ובית מדרשו של רבי אליעזר היה עשוי כמין ריס, ואבן אחת היתה שם והיתה מיחדת לו לישיבה, פעם אחת נכנס רבי יהושע התחיל מנשק אותה האבן, ואמר האבן הזאת דומה להר סיני, וזה שישב עליה דומה לארון הברית.
דבר אחר, לריח שמניך טובים, רבי אחא בשם רבי תנחום ברבי חיא, שני שמנים הם, שמן כהנה ושמן מלכות. ורבנן אמרין שתי תורות הן, תורה שבכתב ושבעל פה. אמר רבי יודן שמן תורק שמך שמן מתגדל על כל מי שהוא עוסק בשמנה של תורה, היא דעתיה דרבי יודן, דאמר : וחבל על מפני שמן, חבל עלו של סנחריב מפני חזקיהו וסיעתו, שהיו עוסקין בשמנה של תורה. דבר אחר, שמן תורק שמך, מה השמן הזה מר מתחלתו וסופו מתוק, כך : והיה ראשיתך מצער ואחריתך ישגה מאד. מה השמן הזה אין משתבח אלא על ידי כתישה, כך ישראל אין עושין תשובה אלא על ידי יסורין. מה השמן הזה אין מתערב בשאר משקין, כך ישראל אין מתערבים באמות העולם, דכתיב : ולא תתחתן בם. מה השמן הזה כוס מלא אינו מזרזיף כשאר כל המשקים, כך דברי תורה אין מזרזפים בדברי ליצנות. מה השמן הזה כוס מלא שמן בידך ונפל לתוכו טפה של מים ויצאת כנגדה טפה של שמן, כך אם נכנס דבר של תורה ללב יצא כנגדו דבר של ליצנות, נכנס ללב דבר של ליצנות, יצא כנגדו דבר של תורה. מה השמן הזה מביא אורה לעולם, כך ישראל אורה לעולם, שנאמר : והלכו גוים לאורך. מה השמן הזה עליון על כל המשקין, כך הם ישראל עליונים על כל האמות, שנאמר : ונתנך ה' אלהיך עליון. מה השמן אין לו בת קול, כך ישראל אין להם בת קול בעולם הזה, אבל לעולם הבא כתיב : ושפלת מארץ תדברי.
רבי יוחנן פתר קרייא באברהם אבינו, בשעה שאמר לו הקדוש ברוך הוא : לך לך מארצך וממולדתך, למה היה דומה, לצלוחית של פוליטון שהיתה מנחת בזוית אחת ולא היה ריחה נודף, בא אחד וטלטלה ממקומה והיה ריחה נודף, אף כן אמר הקדוש ברוך הוא לאברהם, אברהם הרבה מעשים טובים יש לך, הרבה מצוות יש לך, טלטל עצמך בעולם ושמך מתגדל בעולמי, לך לך, מה כתיב בתריה : ואעשך לגוי גדול. על כן עלמות אהבוך, אמר לו הקדוש ברוך הוא הא לך עלמות הרבה, דכתיב : ויקח אברם את שרי אשתו ואת לוט בן אחיו ואת כל רכושם אשר רכשו ואת הנפש אשר עשו בחרן, והלא אם מתכנשים כל העולם לבראת יתוש אחד אינן יכולים לבראתו, אלא אלו הגרים שגירו אברהם ושרה, לכך נאמר: ואת הנפש אשר עשו בחרן. אמר רבי חוניא אברהם היה מגיר אנשים, ושרה הנשים, ומה תלמוד לומר: אשר עשו בחרן, מלמד שהיה אברהם אבינו מכניסן לביתו ומאכילן ומשקן ומאהיבן ומקרבן ומגירן ומכניסן תחת כנפי השכינה, הא למדת שכל המכניס בריה אחת לתוך כנפי השכינה מעלין עליו כאלו הוא בראו ויצרו וריקמו. אמר רבי ברכיה אמרו ישראל לפני הקדוש ברוך הוא, רבונו של עולם, ממה שאתה מביא אורה לעולם, שמך מתגדל בעולם, ומה היא האורה, גאלה, שבשעה שאתה מביא לנו אורה, הרבה גרים באים ומתגירים ונוספים עלינו, כגון יתרו ורחב, יתרו שמע ואתא, רחב שמעה ואתיא, אמר רבי חנינא בשעה שעשה הקדוש ברוך הוא נס לחנניה מישאל ועזריה, הרבה גרים נתגירו, דכתיב : כי בראותו ילדיו מעשה ידי בקרבו יקדישו שמי, מה כתיב בתריה: וידעו תעי רוח בינה. דבר אחר, על כן עלמות אהבוך, על שנתת לנו בזת מצרים, ובזת הים, ובזת סיחון ועוג, ובזת שלשים ואחד מלכים, אנו אוהבים אותך. דבר אחר, על כן עלמות אהבוך, על שהעלמת מהם יום המיתה ויום הנחמה, אהבוך. דבר אחר, על כן עלמות אהבוך, בעלמות ובזריזות. דבר אחר, על כן עלמות אהבוך, אלו בעלי תשובה. דבר אחר, על כן עלמות אהבוך, זו כת השלישית, שנאמר : והבאתי את השלשית באש וצרפתים כצרף וגו'. דבר אחר, על כן עלמות אהבוך, אלו הגרים, הדא הוא דכתיב : ה' שמעתי שמעך יראתי ה' פעלך בקרב שנים וגו'. דבר אחר, על כן עלמות אהבוך, זה דורו של שמד, שנאמר : כי עליך הרגנו כל היום נחשבנו כצאן טבחה. דבר אחר, על כן עלמות אהבוך, אלו ישראל, שנאמר : כי מאהבת ה' אתכם ומשמרו את השבעה וגו'. דבר אחר, על כן עלמות אהבוך, על שהעלמת מהם מתן שכרן של צדיקים, דאמר רבי ברכיה ורבי חלבו, עתיד הקדוש ברוך הוא לעשות ראש חולה לצדיקים לעתיד לבוא, מה טעם : שיתו לבכם לחילה, לחולה כתיב, צדיקים מכאן וצדיקים מכאן והקדוש ברוך הוא באמצעם, והם חלים לפניו בעלמות, ומרמזין אלו לאלו באצבע ואומרים : כי זה אלהים אלהינו עולם ועד הוא ינהגנו על-מות, בשני עולמות ינהגנו, בעולם הזה ובעולם הבא. דבר אחר, הוא ינהגנו על-מות, בעלימות ובזריזות. דבר אחר, על-מות, כאילין עולימתא, כמה דאת אמר : בתוך עלמות תופפות. דבר אחר, על-מות, תרגם עקילס אתנסיא, עולם שאין בו מות, ומרמזין אלו לאלו באצבע ואומרים: כי זה אלהים אלהינו עולם ועד הוא ינהגנו על-מות, בשני עולמות ינהגנו, בעולם הזה ובעולם הבא, בעולם הזה דכתיב : כי ה' אלהיך ברכך, ובעולם הבא דכתיב : ונחך ה' תמיד.