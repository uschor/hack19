דבר אחר, כה תברכו יברכך ה' וישמרך. יברכך, בעשר. וישמרך, שתהא עושה מצות. יאר ה' פניו, ויעמיד ממך בנים בני תורה, שנאמר: כי נר מצוה ותורה אור . דבר אחר, יאר ה' פניו אליך, יעמיד ממך כהנים שמאירין את המזבח, שנאמר: ולא תאירו מזבחי חנם . וכתיב: והאש על המזבח תוקד בו לא תכבה . ויחנך. שנה רבי חיא הגדול, יחנה ה' אצלך. דבר אחר, ויחנך, יעמיד ממך נביאים, שנאמר: ושפכתי על בית דוד ועל יושבי ירושלים רוח חן ותחנונים . דבר אחר, ויחנך, יתן חנו עליך בכל מקום שאתה הולך, כמו שכתוב, ותשא חן וחסד . ישא ה' פניו אליך. וכתוב אחד אומר, אשר לא ישא פנים . הא כיצד. עשה תשובה עד שלא נתחתם גזר דין, ישא ה' פניו. כיון שנתחתם גזר דין, אשר לא ישא פנים. דבר אחר, יברכך ה' וישמרך, עם הברכה שמירה. מלך בשר ודם יש לו אוהב בסוריא, והוא יושב ברומי. שלח המלך אחריו, עלה ובא אצלו, נתן לו מאה ליטרין של זהב. טענו, יצא לדרך, נפלו עליו לסטין ונטלו כל מה שנתן לו המלך וכל מה שהיה אצלו. שמא יכל לשמרו המלך מן הלסטין. לפיכך כתיב: יברכך ה' וישמרך. דבר אחר, יברכך ה' וישמרך. יברכך בממון, שלא תהא עשוי במדינה פניאס, ושלא תבוא זימיא למדינה ויאמרו לך תן זהב, אלא יברכך ה' וישמרך. דבר אחר, יברכך, בבנים. וישמרך, בבנות, שהנקבות צריכות שמירה. וכן הוא אומר, ה' שומרך ה' צלך . יאר ה' פניו אליך, יאר לך מאור פניו. ואין יאר אלא חיים, שנאמר: באור פני מלך חיים . וכן הוא אומר, אל ה' ויאר לנו . וכן הוא אומר, אלהים יחננו ויברכנו . ישא ה' פניו. וכי הקדוש ברוך הוא נושא פנים. והלא כבר נאמר, אשר לא ישא פנים . אמר הקדוש ברוך הוא, כשם שהם נושאים לי פנים, אף אני נושא להם פנים. כיצד, כתבתי בתורתי ואכלת ושבעת וברכת . ואדם יושב הוא ובניו ובני ביתו ואין לפניהם כדי שבע, והן נושאין לי פנים ומברכין, ודקדקו על עצמן שיברכו על כזית ועל כביצה. לפיכך, ישא ה' פניו אליך וישם לך שלום. כה תברכו את בני ישראל אמור להם. אמור, מלא כתיב. אמר להם הקדוש ברוך הוא לכהנים, לא מפני שאמרתי לכם שתהיו מברכין אותם באנגריא ובבהלות. אלא תהיו מברכין אותם בכונת הלב, כדי שתשלים הברכה בהם. לכך נאמר: אמור מלא. לומר, שצריך אדם לתן שלום לחברו בפה מלא.