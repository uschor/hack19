‎ואלה שמות, נאין השמות לישראל. את מוצא, שהקדוש ברוך הוא קרא להן שמות. נתן בן לאברהם ויאמר לו: וקראת את שמו יצחק . י' עשרה, צ' תשעים. ח' שמונה. ק' מאה, הרי מאתים ושמונה. ומאתים ועשר שנים עשו ישראל במצרים. אף על פי שאמר לאברהם ועבדום וענו אתם ארבע מאות שנה .
אמר לו: כי גר יהיה זרעך, משיהיה לך זרע. התחיל הקדוש ברוך הוא מונה משנולד יצחק. ושמונת ימי המילה שהוא התחיל במילה תחלה לשמונה, שנאמר: וימל אברהם את יצחק בנו בן שמנת ימים . לפיכך קרא לו הקדוש ברוך הוא שם.
ואף יעקב, הקדוש ברוך הוא קרא לו שם, שנאמר: ויקרא שמו יעקב . יעקב ארבע אותיות יש בו כנגד ארבע עטרות שבניו מעטרין להקדוש ברוך הוא. י' כנגד עשר דברות, ע' כנגד שבעים זקנים. ק' כנגד ההיכל שבנו בניו להקדוש ברוך הוא, שגבהו מאה אמה, שנאמר: וההיכל מאה אמה . ב' כנגד שתי הלוחות. ובזכות יעקב נגאלו ממצרים, שנאמר: ויעמידה ליעקב לחק . ואלולי יעקב, לא נפדה אברהם מן הכבשן, שנאמר: לכן כה אמר ה' אל בית יעקב אשר פדה את אברהם . אבל עשו, אביו ואמו קראו לו שם, שנאמר: ויקראו שמו עשו. עליו נאמר: זכרו אבד מני ארץ ולא שם לו על פני חוץ .