ויהי ביום כלות משה. שנו רבותינו, על שלשה דברים העולם עומד, על התורה ועל העבודה ועל גמילות חסדים. אתה מוצא, עשרים וששה דורות משנברא העולם עד שנתנה תורה. והיה הקדוש ברוך הוא מנהיג אותן בחסד. וכנגדן אמר דוד ששה ועשרים פעמים כי לעולם חסדו בהלל הגדול. אמר רבי אחא בשם רב הונא, אף משה רמזן לישראל בים, שאמר עם זו שני פעמים, שנאמר: נחית בחסדך עם זו גאלת . וכתיב: עד יעבר עם זו קנית , אלו עשרים וששה דורות שהיו משנברא העולם ועד שנתנה התורה. נהלת בעזך , זו התורה שנקרא עז, שנאמר: ה' עז לעמו יתן . משל למה היה העולם דומה באותה שעה. לטרסקל של שתי רגלים שאינו יכל לעמד. כיון שעמד המשכן, עמד העולם ונתבסס, שנאמר: ויהי ביום כלות משה להקים את המשכן. להקים משכן אין כתיב כאן, אלא את המשכן, לרבות בריאת העולם, שכתוב בו, את השמים ואת הארץ.