‎וה' פקד את שרה. זה שאמר הכתוב: וידעו הגוים אשר ישארו סביבותיכם כי אני ה' בניתי הנהרסות וגו' .
וידעו הגוים, אלו הנשים שהיו מבישות את שרה וקוראות אותה עקרה. כי אני ה' בניתי הנהרסות, שהיתה נהרסת, שנאמר: ואברהם ושרה זקנים באים בימים . מטעתי הנשמה , שהיתה אומרת, אחרי בלתי היתה לי עדנה. אני ה' דברתי ועשיתי , שנאמר: וה' פקד את שרה כאשר אמר.
בראש השנה נפקדה שרה ונולד יצחק לשבעה חדשים בליל פסח, שנאמר: שוב אשוב אליך כעת חיה. וארבע עקרות נפקדו בראש השנה, ואלו הן: שרה ורבקה ורחל ולאה.