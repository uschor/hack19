‎ואברהם זקן. זה שאמר הכתוב: ברכי נפשי את ה' . מה ראה דוד לברך הקדוש ברוך הוא בנפש? שהנפש רואה ואינה נראית, והקדוש ברוך הוא רואה ואינו נראה. תקלס נפש שרואה ואינה נראית להקדוש ברוך הוא שרואה ואינו נראה. הנפש משמרת את הגוף, והקדוש ברוך הוא משמר את העולם כלו. תקלס נפש המשמרת את הגוף להקדוש ברוך הוא שהוא משמר את עולמו וכו'. מה הוא ה' אלהי גדלת מאד. דרש רבי אלעזר, גדול היית עד שלא בראת עולמך. ומאימתי נתגדלת? משבראת עולמך, שנאמר: ה' אלהי גדלת מאד.
מלך בשר ודם צר איקונין שלו על הטבלא, הטבלא גדולה מצורתו. והקדוש ברוך הוא, הוא גדול ואיקונין שלו גדולה מכל העולם כלו. בשמים כתיב: הנה השמים ושמי השמים לא יכלכלוך . ובארץ כתיב: מלא כל הארץ כבודו . והשמים כלו בזרת של הקדוש ברוך הוא, שנאמר: ושמים בזרת תכן . והארץ שליש זרתו, שנאמר: וכל בשלש עפר הארץ . וכל הימים ונהרות מדד בשעלו, שנאמר: מי מדד בשעלו מים . 
ואומר: כי ביה ה' צור עולמים . מה תלמוד לומר: צור עולמים. ללמדך, שאין כל העולמים חשובין לפניו ככלום, שהרי בחצי השם נבראו והיו הולכין ומתמתחין עד סוף כל העולמים, אלא שאמר להם די, שנאמר: אני אל שדי . מהו שדי? שאמרתי לעולם די. לכך נאמר: ה' אלהי גדלת מאד.
מלך בשר ודם בונה בית ואחר כך בונה עליה. והקדוש ברוך הוא משמתח את הכסא ואחר כך בנה עליה. ומשבנה עליה העמיד אותן על מה, על האויר, ואחר כך התקין מרכבותיו עננים, ואחר כך התקין האצטבא. בא דוד ופרש, המקרה במים עליותיו השם עבים רכובו המהלך על כנפי רוח, לא בנחשת ולא בברזל אלא בקורות ובגזזטראות של מים. ואחר כך בנה את העליונים, לא באבן ולא בגזיז אלא רכסיו של מים על עליותיו, שנאמר: המקרה במים עליותיו.
מלך בשר ודם עושה סרגלא שלו חזקה בברזל בכסף ובזהב לשא את כל משאו. והקדוש ברוך הוא, עושה סרגלא שלו עבים, שנאמר: השם עבים רכובו. מלך בשר ודם, אם היה לפניו דרך של שקיעה, מהלך על האבנים שהן קשין. והקדוש ברוך הוא מניח את הענן שהוא נראה ומהלך על הרוח שאינו נראה, שנאמר: המהלך על כנפי רוח. מלך בשר ודם, מסביב לו סרדיוטין גבורין ומלבישן כלי זין ושריונין. והקדוש ברוך הוא, סרדיוטיו אינן נראין, שנאמר: עשה מלאכיו רוחות. והרוח מוציא ברק, שנאמר: משרתיו אש להט.
משברא רקיע ברא מלאכים. וברא אש של גיהנם ביום השני, שאין כתיב בו וירא אלהים כי טוב. אבל חללו של גיהנם, שני אלפים שנה קדם, שכך כתיב: כי ערוך מאתמול תפתה . כגון בשר ודם שקונה עבדים ואמר לשמשיו עשו לי אספתון, שאם ימרדו העבדים ישמעו מפי ספקולא. כך הקדוש ברוך הוא יתברך שמו ברא גיהנם שאם יחטאו בריותיו ירדו לתוכה,
ומנין שביום שני נבראת גיהנם, דכתיב: כי ערוך מאתמול תפתה, מן היום שיכול לומר אדם אתמול ולא שלשום. ואימתי יכול אדם לומר אתמול? ביום השני שיום אחד בשבת לפניו. ואחר כך ברא יבשה בשלישי, שנאמר: יסד ארץ על מכוניה בל תמוט עולם ועד. ועשה אחד ערום ואחד לבוש. בשר ודם יש לו שני עבדים, הפשיט כסות האחד, הלבישו לחברו. כך אמר הקדוש ברוך הוא: יקוו המים מתחת השמים אל מקום אחד ותראה היבשה. וכסה את התהום, שנאמר: תהום כלבוש כסיתו וגו'.
מן גערתך ינוסון וגו'. כגון בשר ודם ראה גתו מלאה ענבים ויש לו כרם לבצר. אמרו לו: להיכן תתן שאר הענבים והגת קטנה. מה עשה? דרך את הענבים שבגת, ואחר כך הביא שאר הענבים והחזיקה אותן ואת כל הענבים שלו. וכך היה העולם כלו מים והארץ שקועה במים. אמר הקדוש ברוך הוא: תראה היבשה. אמרו המים, הרי כל העולם אנו מלאין והוא צר לנו להיכן נלך? מה עשה? בעט באוקינוס והרג שר שלו, שנאמר: בכחו רגע הים ובתבונתו מחץ רהב . ואין מחץ אלא לשון הריגה, שנאמר: והלמה סיסרא מחקה ראשו ומחצה וחלפה רקתו . כשהרג אותו, היו המים בוכין עד היום הזה, שנאמר: הבאת עד נבכי ים . ולמה הרגו? מפני שהבית המחזיק מאה בני אדם חיים, מחזיק אלף מתים, וכך נקרא אוקינוס ים המת. ועתיד הקדוש ברוך הוא לרפאתו, שנאמר: ובאו הימה אל הימה המוצאים ונרפאו המים . שאר המים כשראו שבעט הקדוש ברוך הוא באוקינוס, לקול צעקת מימיו ברחו חבריהן, שנאמר: מן גערתך ינוסון מן קול רעמך יחפזון.
ובורחין ואינן יודעין באיזה מקום, שנאמר: יעלו הרים ירדו בקעות אל מקום זה יסדת להם. כגון עבד בשר ודם שאמר לו רבו, המתן לי בשוק ולא הודיעו באיזה מקום. התחיל העבד אומר, שמא אצל בסילקי או אצל בית המרחץ או בצד תאטרון אמר לי. עלה מצאו, סטרו מסטור. אמר לו: על שער פלטרין של הפרכוס שלחתיך. אף המים כששמעו יקוו המים מתחת השמים אל מקום אחד, לא הודיען אם לצפון אם לדרום, היו חוזרין והולכין, שנאמר: יעלו הרים ירדו בקעות, עד שסטרן הקדוש ברוך הוא מסטור. אמר להן, למקומו של לויתן אמרתי לכם לילך, שנאמר: שם אניות יהלכון, לויתן זה יצרת לשחק בו.
גבול שמת בל יעברון, כגון בשר ודם שהכניס בהמתו לדיר ונעל הסגר לפניה שלא תצא ותרעה את התבואה. כך נעל הקדוש ברוך הוא מי הים בחול והשביען שלא יצאו מן החול, שנאמר: גבול שמת בל יעברון. המשלח מעינים בנחלים בין הרים יהלכון, כגון בשר ודם שיש לו שני עקלין של זיתים, כבש את הקורה זה על זה והשמן ירד מלמטן, כך ההר מכאן וההר מכאן כובשין עליהן, מקטעין ויוצאין מבין ההרים.
מצמיח חציר לבהמה, שלשה דברים אין אדם רוצה שיצא לו, עשב בקמה, ונקבה בבניו, וחמץ ביינו. ושלשתן לצרך העולם נבראו. לכך נאמר: ה' אלהי גדלת מאד. דבר אחר, ה' אלהי גדלת מאד, גדול אתה בנפלאות שעשית עם האדם שנתת לו זקנה ושיבה, שאלולי כן אדם יודע את מי לכבד. ואין מאד אלא זקנה, שנאמר: ועלי זקן מאד . הוד והדר לבשת. הוד, זה העז שהלבשתיך בים, שנאמר: עזי וזמרת יה . אמר רבי יהודה בר רבי אלעאי, זמרני וזמרתיו. והדר, ההדר שנתהדרת בי בסיני נגד כל האמות. אמר רבי יהודה בר רבי סימון, כיון שאמרו, כל אשר דבר ה' נעשה ונשמע, על אותה שעה נאמר, כשושנה בין החוחים . דבר אחר, הוד והדר לבשת, מהודך והדרך הלבשת לראשו של אברהם שנתת לו הדרת זקנה, שנאמר: ואברהם זקן.