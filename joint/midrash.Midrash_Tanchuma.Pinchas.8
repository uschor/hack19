ויקרב משה את משפטן. יש אומרים: שהפליא ממשה, שיש צדיקים שנתגאו בדברים של מצוה, והתיש הקדוש ברוך הוא כחן. את מוצא שאמר דוד, זמירות היו לי חקיך , שקלות ורגילות עלי כזמירות. אמר לו הקדוש ברוך הוא, חייך, שסופך לטעות בדבר שהתינוקות של בית רבן יודעין בו. בשעה שהעלה הארון, טעה ונתנו על העגלה, שנאמר: ויביאו את ארון ה' ויתנו אותו אל עגלה חדשה . תלה הארון באויר, נשמטו הפרות מתחתיו. קרב עזא לסמכו, ויכהו שם האלהים על השל , מפני ששגגת התלמוד עולה זדון. מיד, ויחר לדוד על אשר פרץ ה' פרץ בעזא . אמר לו הקדוש ברוך הוא, לא אמרת, זמירות היו לי חקיך. לא למדת, ולבני קהת לא נתן כי עבדת הקדש עליהם בכתף ישאו . התחיל תוהה ואמר, פרץ ה' אלהינו בנו כי לא דרשנוהו כמשפט . וכן משה על שאמר, והדבר אשר יקשה מכם תקריבון אלי ושמעתיו , התיש הקדוש ברוך הוא כחו. משל לשלחני שאמר לתלמידו, אם יבאו לך סלעים לפרט, פרט. אם תבא מרגליות, הביאה לי. באת אצלו חוליא אחת של תינוקות, הוליכה לרבו. הלך רבו להראותה לאחר. אף כך אמר משה, הדבר אשר יקשה מכם תקריבון אלי. באו בנות צלפחד, והפליא ממנו, שנאמר: ויקרב משה את משפטן לפני ה'. כן בנות צלפחד דוברות. כך הוא הדין. אמר לו הקדוש ברוך הוא למשה, לא כך אמרת, הדבר אשר יקשה מכם תקריבון אלי. הדין שאין אתה יודע, הרי הנשים יודעות אותו.