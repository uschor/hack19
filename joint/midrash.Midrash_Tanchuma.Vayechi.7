‎ויקרא יעקב אל בניו. ילמדנו רבנו, העובר לפני התבה, מהו שיענה אחר הכהנים אמן. כך שנו רבותינו, העובר לפני התבה, לא יענה אחר הכהנים אמן. ראה כמה חביב לפני הקדוש ברוך הוא העובר לפני התבה, שאינו עונה אחר הכהנים אמן. אמר רבי חנין, עשרה נכנסין לבית הכנסת ואחד מהן עובר לפני התבה ופורס על שמע, עליו נאמר, כשושנה בין החוחים .
אמר הקדוש ברוך הוא, לשעבר הייתי צריך לברך את בריותי, שנאמר: ויברך אלהים את נח , וה' ברך את אברהם בכל , ויברך אלהים את יצחק בנו, וירא אלהים אל יעקב עוד בבאו מפדן ארם ויברך אתו. מכאן ואילך, יהו הכהנים והצדיקים מברכין אתכם.
מנין זכו הכהנים לברכות שיהו מברכין את ישראל. אמר רבי אלעזר בן עזריה: מיצחק, שכתוב בו נלכה עד כה , ואין כה אלא ברכת כהנים, שנאמר: כה תברכו . ורבנן אמרי: ממתן תורה, שנאמר: כה תאמר לבית יעקב ותגיד לבני ישראל .