תלמידי חכמים נאים בחבורה. ואין עמי הארץ נאים בחבורה.
 העוסק במקרא מדה שאינה מדה. במשנה מדה שנוטלין עליה שכר. תלמוד אין לך מדה גדולה מזו. ולעולם הוי רץ למשנה יותר מן הש״ס.
עשה תורתך בחנם ולא תטול עליה שכר שהמקום נתנה בחנם. ואין נוטלין שכר על דברי תורה. ואם אתה נוטל שכר על דברי תורה נמצאת מחריב את כל העולם כולו:  אל תאמר אין לי ממון. שכל הממון שלו הוא שנאמר  לי הכסף ולי הזהב  [נאום] ה׳ צבאות. אם עשית צדקה תזכה לממון. ואם זכית לממון עשה ממנו צדקה בעוד שהוא בידך קנה ממנו העולם הזה ותנחול העוה״ב שאם אין אתה עושה ממנו צדקה יעוף פתאום שנאמר  התעיף עיניך בו ואיננו:
אל תאמר איש חכם פלוני ואני איני חכם. שלא שמשת כיוצא בו. ואל תאמר איש פלוני עשיר ואני איני עשיר. שאין כל אדם זוכה לשתי שולחנות. ואל תאמר איש פלוני נאה ואני מכוער. שבשעת המיתה אדם עושה כנבלה. ולא עוד אלא שהנבלה מוכרה לנכרי או נתנה בחנם ונבלת אדם אין כל בריה יכולה להשגיח עליה. [אל תאמר איש פלוני צדיק ואני איני צדיק ששניכם עתידים ליתן את הדין ס״א] אל תאמר איש פלוני גבור ואני חלש. שאין גבורה אלא בתורה שנאמר  ברכו ה' מלאכיו גבורי כח עושי דברו לשמוע בקול דברו.
דברי אלו יהיו על לבבך. דע מאין באת ולאן אתה הולך ולפני מי אתה עתיד ליתן דין וחשבון.
אל תתן עיניך בממון שאינו שלך. שהן משקעות שערי הרקיע. ואל תתן אזניך לשמוע דברים בטלים. שהן נכוות תחלה לאיבריך [ואל תתן עיניך בממון שאינו שלך שהוא מאפיל אותך כאישון לילה ואפילה ס״א] ואל יספר פיך לשון הרע שהוא נכנס תחלה לדון. ואל ימצא בידך לשון הרע לא דבר רע ולא דבר גזל שכל אבריך יעידו בך. ואל יקדמוך רגליך לדבר עבירה שמא יקדמך מלאך המות. אל תתירא מב״ד שלמטה. שהרי עדיך אוהבי ממון הם. אלא היה מתירא מב״ד של מעלה [שהרי יש לך עדים] שיהיו מעידין בך למעלה. ולא עוד אלא שמכריזין עליך בכל שעה ושעה.
אם עשית דברי בשמחה. פמליא שלי תצא לשחרך. ואף אני בעצמי אצא לקראתך. ואומר לך בואך בשלום.
עיניך שלא נתת בממון שאינו שלך. הם יאירו באישון חושך שנאמר  וזרח בחשך אורך ואפלתך כצהרים  אזניך שלא שמעת בהם דברים בטלים הם יקשיבו לך שלום בעולם ויאזינו לחיי העוה״ב שנאמר  ואזניך תשמענה דבר מאחריך לאמר זה הדרך לכו בו כי תאמינו וכי תשמאילו. פיך שלא סיפר לשון הרע עליו יהרגו כל בעלי הרוגים: פיך שעסק בתורה עליו יתברכו כל בעלי ברכה. ידיך ששמרת מגזל. מה יעשו לך כל בני עולה:  ידיך שלא קפצת מן הצדקה. מה יעשו לך כל בעלי כסף וזהב: רגליך שלא קדמוך לדבר עבירה. מה יעשה לך מלאך המות.
דברי אלה התריתי לפניך ומה שתרצה תעשה ולא תאמר [לא] התרו בי: 