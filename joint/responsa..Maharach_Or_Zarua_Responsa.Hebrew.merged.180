<b>עמודי </b>שמים ירופפו ונאספו הרועים, ממושכנין בגדים וטלאים עניי הצאן מלהשקות ועל כי שגגת תלמוד פן לזדון יעלה אשיחה ואחוה אפי' בדברים שאין צריכין לפנים להצהיל פנים ולשמח לב עלב הנשאל בדין שמיטת כספים בזמן הזה דדינא על הדינים לפתוח פה לאלם, כלום פרוזבל היה לך ואבד כדמסיק פ' השולח ל"ז ב' אמר רב יהודה אמר רב נחמן נאמן אדם לומר פרוזבל היה לי ואבד מאי טעמא כיון דתקינו רבנן פרוזבל לא שביק היתרה ואכל איסורא כי אתא לקמיה דרב אמר ליה כלום פרוזבל היה לך ואבד כגון זה פתח פיך לאלם הוא ומדמסיק טעמא משום דלא שביק היתרה ואכל איסורא ש"מ שאדם נאמן בלא שבועה ובזה הושוי כל יודעי דת ודין וכן פסק ר"ת בספר הישר שהוא נאמן בלא שבועה לומר פרוזבל היה לי ואבד ומטעם זה פסק רבינו מנחם וורדימס שנאמן המלוה בלא שבועה לומר על יד גוי הלויתיך בהיתר רבית ולא מיד ליד דלא שביק וכו' כמו בשחיטת כותי דכשרה מטעם זה כשבודק סכינו ונותן לו ואם יעלה על לב איש לפלפל לפי שאין לנו עתה בי דינא דסורא הא ליתא דיפתח בדורו כשמואל בדורו וגם רגלים לדבר דהלכה כר' אליעזר בן יעקב דב"ד מכין ועונשין שלא כדין ואפילו בזמן הזה כדכת' הן לענוש והן לשרוש ועוד דרבנן דבי רב אשי מסרי מילי אהדדי ועוד דהלכה כרב נחמן בדיני דאמר אי איישר חילי אקיימינה ומסיק אע"ג דלא כתב פרוזבל כמאן דכתב דמי. כך מסקנא דשמיטת הלואה. אך בערבות אף בלא פרוזבל אין הלוה נשמט מן הערב דדמי להקפת חנות ושכר שכיר דאין שביעית משמטתו וטעמא לפי שנאמר שמוט כל בעל משה ידו אשר ישה ברעהו והנך לא הלווהו וכן תנן פ' בתרא דמסכת שביעית בכל הנך עד שיזקוף עליו במלוה אף כאן הערב לא הלווהו וכ"ש בערבות שכנגד הגוי שאין שביעית משמטתו כדמסיק פ' חזקת הבתים ל"ה ב' הבא מחמת הגוי הרי הוא כגוי ולא קני אלא בכספא כך הבא מחמת הגוי כו' אין שביעית משמטתו וכ"ש בערבות כפרנית דלא שייך ביה טענת שמיטה כדתנן במסכת שביעית מלוה כפרנית אין שביעית משמטתו, דלא קרינן ביה לא יגוש ומטעם זה אם אדם מחויב לחברו שבועה אין שביעית משמטת השבועה ודלא כפרש"י דפירש וזה דבר השמיטה אפילו הדיבור משמט ופרש"י דבור זה חיוב שבועה ולא נהירא דלא שייך שבועה אלא על הכפירה לא משמטת כל שכן השבועה שעל הכפירה הלכך צריך לפרש אפילו דבור כלומר אם אמר לו אעפ"כ יקבל הימנו כיון דבדיבור אמר משמט אני. והב"ה ממרומו, ישפות שלומו על דייני ישראל הדנין דין לאמיתו ויזהירו כזוהר הרקיע כאות הצעיר אביגדור ברבי יעקב זק"ן שמ"י. 