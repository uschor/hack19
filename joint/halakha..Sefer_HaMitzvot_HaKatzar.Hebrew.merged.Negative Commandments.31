לא. מצות לא תעשה שלא לישבע שבועת ביטוי לשקר. שנאמר ויקרא יט, יב: "ולא תשבעו בשמי לשקר". ונקרא "שבועת ביטוי". וחייב על זה בנשבע על דברים שאפשר לעשותן, בין להבא בין לשעבר, כגון שאכלתי, או שזרקתי אבן לים, או שדיבר פלוני עם פלוני; או שלא אכלתי, או שלא זרקתי אבן לים, או שלא דיבר פלוני עם פלוני. ולהבא, כגון שאוכל, או שלא אוכל, או שאזרוק צרור או אבן לים, או שלא אזרוק. ואם נשבע על אחת מהנזכרים לעיל, עבר על לאו זה. ונוהג בכל מקום ובכל זמן, בזכרים ובנקבות: