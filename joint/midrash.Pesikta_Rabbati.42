וה' פקד את שרה כאשר אמר ויעש ה' לשרה כאשר דבר : ילמדנו רבינו איזה היא ההונייה שאמרו שלא יונה אדם לחבירו כך שנו רבותינו לא יאמר לו בכמה חפץ זה ואינו רוצה ליקח ואם היה בעל תשובה לא יאמר לו זכור מעשיך הראשונים ואם גר הוא לא יאמר לו זכור מעשיך ומעשה אבותיך  אמר הקדוש ברוך הוא דייך שוה לי כביכול אני כשבראתי עולמי לא בקשתי להונות לברייה ולא  [פירסמתי] מה האילן שאכל  אדם הראשון הימנו ומת. מה היה ר"מ אומר חיטים היו רבי יוסי אומר תאנה היה רבי יהודה בר' אילעאי אומר ענבים היו ר' אבא דמן עכו אומר אתרוג היה פרי עץ  רבי עזריה  ורבי יהודה בר' סימון אמרו בשם ר' יהושע בן לוי לא גילה אותו ולא תגלה אותו למה שלא יהו אומרים האילן הזה  [הביא] מות לעולם וכן הוא [אומר] ואת הבהמה תהרוגו  אם האשה חטאה בהמה מה חטאה אלא שלא יהא רואים אותה ואומרים זו היא  [שנתקלה] פלונית על ידה ויהיו מונין את האשה ומי הוא שמונה את חבירו נענש. אתה מוצא שרה הונת עצמה ונטלה שכרה שאמרה הנה נא עצרני ה' מלדת  אמר הקב"ה הונת את עצמך חייך את אומרת עצרני ה' בו בלשון אני פוקדיך מניין ממה שקרינן בעניין וה' פקד את שרה כאשר אמר: [וה' פקד את שרה וגו'] כך פתח ר' תנחומא זהו שאמר רוח הקודש על ידי דוד מלך ישראל לעולם ה' דברך נצב בשמים  צא וראה ופתח את הפתח כל מה שיש בו בפרשת בחודש השביעי ואתה משיח  [מתוכו]. אף שלמה [אמר] ותדבר בפיך ובידך [מלאת וגו'] לאמר  אמרת לאבי הנה בן נולד לך [וגו'] ושלמה יהיה שמו שלום ושקט יהיה בימיו  לא עשית כן וישב יהודה וישראל לבטח  אמרת לו והוא יבנה בית לשמי  לא עשית כן ויבן שלמה את הבית  הוי ותדבר בפיך ובידך מלאת אמרת לאברהם הבט נא השמימה וספור את הכוכבים [וגו'] כה יהיה זרעך  ולא עשית כן מה משה אומר להם והנכם היום ככוכבי השמים  אמרת לו שוב אשוב אליך כעת חיה והנה בן לשרה אשתך  ולא זה שאמרת אלא ועוד שעשית וה' פקד את שרה כאשר אמר הוי ותדבר בפיך ובידך מלאת: וה' פקד את שרה אמר רבי אליעזר כל מקום שנאמר וה' הוא ובית דינו שהיו המלאכים אומרים לו רבונו של עולם בדין [הוא] שיפקד אברהם שאם אין אתה פוקדו עכשיו תורתך הייתה מזוייפת היאך אלא א"ר יהודה הלוי בשם ר' שלום בן שבעים שנה היה אברהם כשהסיח הקדוש ברוך הוא עמו בין הבתרים וגזר עליו ידע תדע כי גר יהיה זרעך   [משיהא] לך זרע בניך משתעבדים ארבע מאות שנה וכבר קדמה התורה לבריאת העולם וכתב בה ומושב בני ישראל אשר ישבו במצרים שלשים שנה וארבע מאות שנה  והיום אברהם בן מאה שנה ואם אין אתה פוקדו  [עכשיו] אתה מזייף את תורתך [ועוד] שאתה משהה בקץ בדין  הוא שיפקד וה' פקד: דבר אחר וה' פקד מה כתב למעלה מן הענין וה' המטיר על סדום ועמורה גפרית ואש מאת ה' מן השמים  חורבנה של סדום כיון שבאו המלאכים הוציאו לוט ואת שתי בנותיו היו בנות לוט סבורות שמא שחרב את העולם כדור המבול והן עומדות ומשקות אביהן  [ושוכבות] עמו ומתעברות הימנו כמה שכתב ותשקין את אביהן  א"ר אלעזר אף על פי שאין דרך האשה לעבר מן בעילה ראשונה אלא אלו שלטו בעצמן ועיברו מן בעילה ראשונה ולא מתבקשות לזנות את אביהן אלא אמרו לא ברא הקב"ה את האדם אלא על פריה ורביה והרי הוא חרב כדור המבול מהיכן יש לו להתקיים הוי לא מילט אותנו הקדוש ברוך הוא אלא לקיימו ממנו ולא היו יודעים שסדום בלבד חרבה אבל היו יודעים שאמרו המלאכים כי משחיתים אנחנו את המקום הזה  אמר הקב"ה איני מקפח שכר כל ברייה אע"פ שלא חשבו בנות לוט מחשבה יפה אלא אני יודע את הלבבות אני ה' חוקר לב ובוחן כליות  לפיכך כשהוא בא לרחוקם ריחק את עמוני ולא עמונית מואבי ולא מואביות אמרו המלאכים רבונו של עולם אילו הולכות ישינות עם אביהן בעילה אחת ומעמידות ממזרים בעולם והצדיק הזה מצטער כל השנים הללו בדין הוא שיפקד וה' פקד: דבר אחר וה' פקד מה כתב למעלה חורבנה של סדום שבזמן שהיתה סדום קיימה היה אברהם דר בארצות הללו והיה מקבל את העוברים ואת השבים וכיון שחרבה היה עומד ונוסע מן הארצות הללו והולך לו לארץ פלשתים כמה שנאמר ויסע משם אברהם ארצה הנגב [וגו'] . וישלח אבימלך מלך פלשתים  כיון ששלח וחטף את שרה קפץ עליו הקדוש ברוך הוא ויבא אלקים אל אבימלך בחלום הלילה  אמר ר' יוחנן [זה] אחד מן המקומות שטימא הטהור את עצמו כיון שבא ליזקק לה מיד נגלה עליו אמר לו הנך מת על האשה [וגו'] והיא בעולת בעל  מה עשה לו הקב"ה יבש כל המעיינות שלו ושל ביתו ושל כל המקומות כי עצור עצר ה' בעד כל רחם . שנה ר' אלעזר אחד הגדולים ואחד הקטנים א' האנשים ואחד הנשים וא' העבדים סתם הקב"ה את המעיינות שלהם אחד לא מהם הטיל מים ולא נפנה ולא הוציא ליחה מאפיו ולא דמעה מעיניו כולם עצורים וחתומים ומכוסים וכל כך למה על דבר שרי אשת אברהם  כדי לנקות את שרה היאך אלא אחד מהם עומד עם חבירו בבוקר ואומר לו אין אתה יודע מה היה לי הלילה הזה כך וכך הגיעני ואותו אומר לו אף אני כך והם מסיחין אילו לאילו ואומר השמים עוד לילה אחד ואנו מתים היאך הייתה שרה מתנקת שהיו חוזרים ואומרים ומה שהיתה חוץ ממנו כך הגיענו אותו שהיתה ישנה אצלו צריך אתה לישאל מה משפטים נעשו בו הוי כי עצור עצר ה' [וגו'] על דבר שרי אמר לו הקדוש ברוך הוא הנך מת על האשה אשר לקחת  אמר לו אבימלך רבונו של עולם הנסתרות והנגלות לפניך גלויים ולא הייתי מכיר בה שאתה הורגני ואבימלך לא קרב  אלא הגוי גם צדיק תהרוג   תחילה אתה דורש שהיה [אומר] הגוי גם צדיק אף על פי שאני גוי אני ירא שמים. דבר אחר הגוי גם צדיק אמר לו אם הורגני אתה אם גוי תהרוג גם צדיק אף דור המבול ודור הפלגה צדיקים היו אם כן דנת אותם בלא התראה הגוי גם צדיק תהרוג. דבר אחר הגוי גם צדיק אמר אם גוי תהרוג גם צדיק תהרוג אם הורג אתה לאבימלך הרוג אף לאברהם למה א"ר ברכיה הכהן ברבי [אמר] שאלתי אותו מה היא אשתך אמר אחותי היא חזרתי ושאלתי אותה  [האשתו את] אומרת לאו אלא אחותו אני אף על פי כן שאלתי לבני ביתו ואמרו אחותו הוא הלא הוא אמר לי אחותי היא והיא גם היא אמרה אחי הוא כי בתום לבבי [וגו'] עשיתי זאת  ולא היא לעצמה אלא והיא אף בני ביתם בתום לבבי ובנקיון כפי עשיתי זאת  אמר לו הקב"ה גם אנכי ידעתי כי בתם לבבך עשית זאת  ולא לך לקלס ואחשך גם אנכי אותך מחטו לי  אמר רבי לוי לאחד שהיה רכוב על הסוס ותינוק מושלך לפניו הסוס רץ בא לדוש הנער תפש אותו האיש הבלינו' עמד לו הסוס התחילו הכל מקלסים את הסוס אמר  [להם] אותו האיש אילולי אני שתפסתי את  הבלינו' היה חי כך אמר לו הקדוש ברוך הוא ואחשך גם אנכי אותך מחטוא לי אלא השב אשת האיש כי נביא הוא  מיד אבימלך משכים ומחזירה ומכבד את אברהם ומבקש הימנו שיתפלל עליו  [שיוותרו] והיה אברהם מתפלל וכולם מתרפאים מן עצירתם ולא עוד אלא עיברו כל בני ביתו של אבימלך וילדו זכרים שנאמר ויתפלל אברהם אל האלקים וירפא אלקים את אבימלך ואת אמהותיו וילדו  לאוהבו של מלך  [שהיתה ספינתו] תפוסה כל זמן אנגריא שנים הרבה אמרו לו הספינה של אוהבך תפוסה ולא הטריח עליה לפנותה ועכשיו של אחרים הוא פונה ושלו אינה נפנית כדי הוא  [שתתפנה] כך כשנתפלל אברהם על אבימלך ועל אשתו  [ועיברו] וילדו עמדו המלאכים מצווחים ואומרים רבש"ע שרה הייתה עקרה כל השנים הללו ואשתו של אבימלך היתה עקרה ומניין שהיתה עקרה שנאמר וירפא אלקים את אבימלך ואת אשתו  ואין אדם מרפא אלא דבר שהוא לקוי ועכשיו נתפלל אברהם ונפקדה אשתו של אבימלך ואמהותיו ואילו נפקדו ושרה הוי עקרה בדין הוא שתתפקד אף היא הוי יפה דרש רבי אליעזר כל מקום שנאמר וה' הוא ובית דינו ויתפלל אברהם אל האלקים וירפא אלקים את אבימלך ואת אשתו ואמהותיו וילדו  מיד וה' פקד את שרה: דבר אחר וה' פקד את שרה רבי יהודה אומר פקד את שרה בבנים ויעש ה' לשרה כאשר דבר בחלב רבי נחמיה אומר וה' פקד את שרה בבן מהו ויעש ה' לשרה כאשר דבר שהחזירה לנערותה ר"ש בן לקיש אומר וה' פקד את שרה בבנים ויעש ה' לשרה כאשר דבר שלא היה לה מטרין ועשה לה מטרין: דבר אחר וה' פקד את שרה אמר רבי יהודה בר' סימון בשם ר' חנין בשם ר' שמואל בר' יצחק כל עקרות שהיו בעולם נפקדו עם שרה ועיברו עמה וכשילדה ילדו כולם עמה היא ששרה אומרת צחוק עשה לי האלקים כל השומע יצחק [לי]  ראובן שמח ושמעון עסוק בקרדומו בשדה ומה שמחה יש לו אלא שכל עקרות שהיו בעולם נפקדו עמה היא שכתב וה' פקד את שרה ולא זו בלבד אלא כשילדה שרה כל סומא שהיה בעולם נפתח וכל פסח [נעשה] שוה וכל אלם נפקח וכל שוטה נתרפא למלך שהיה לו אוהב  [והגיעו] שמחה המלך מבקש להראות כמה אוהבו מכובד עליו נתן  [דוריות] שיפתח הפילקיות ומהיכן אתה דורש כך דכתב ויעש אברהם משתה גדול  גזירה שוה כתב הכא משתה גדול וכתב התם ויעש המלך משתה גדול  מה משתה גדול האמור להלן והנחה למדינות עשה  פיתח הפילקיות אף [כאן] כל שוטה וסומא ואלם שבעולם נתרפאו אמר רבי חנינא בן לוי דבר גדול ומעולה יותר מזה שבאותו היום  [שנולד] בו יצחק הוסיף הקב"ה אור של גלגל החמה ארבעים ושמונה פעמים כנגד מה שיש בו ועל שהיה העולם הזה שלכם ושל אחרים גנזתי אותו כשיבא העולם שלכם אני מחזירו לכם והיה אור הלבנה כאור החמה ואור החמה שבעתים כאור שבעת הימים  ואינו זורח אלא לכם וזרחה לכם יראי שמי שמש צדקה ומרפא בכנפיה : דבר אחר וה' פקד את שרה זש"ה וידעו כל הגוים [וגו'] כי אני ה' בניתי הנהרסות נטעתי הנשמה [אני ה' דברתי ועשיתי]   [על] מה שהיו השילטונים והשלטוניות  [מחסדות] את שרה  [וקוראים] אותה עקרה עליהם הוא אומר אני ה' בניתי נהרסות זה אברהם ושרה שהיו הרוסים ואברהם ושרה זקנים  נטעתי הנשמה לאותה שאמרה אחרי בלותי היתה לי עדנה  אני ה' דברתי ועשיתי [וה' פקד את שרה כאשר אמר ויעש ה' לשרה כאשר דבר]: [דבר אחר] וה' פקד את שרה זה שאמר הכתוב כי תאנה לא תפרח ואין יבול בגפנים [כחש מעשה זית ושדמות לא עשה אכל גזר ממכלה צאן ואין בקר ברפתים ואני בה' אעלוזה אגילה באלקי ישעי  כי תאנה וגו'] כביכורה בתאנה בראשיתה  זה אברהם ואין יבול בגפנים זו שרה ואברהם ושרה זקנים  כחש מעשה זית חדל להיות לשרה אורח כנשים  ושדמות לא עשה אוכל אחרי בלותי היתה לי עדנה  גזר ממכלאות [צאן] הלבן מאה שנים יולד  ואין בקר ברפתים ותהי שרה עקרה  ואני בה' אעלוזה במה שהבטיחניע"יהמלאכים אבל שרה אשתך  ומה שהבטיחני מיד עשה וה' פקד את שרה: דבר אחר וה' פקד את שרה זש"ה הן אל לא ימאס תם ולא יחזיק ביד מרעים  זה אבימלך וכל ביתו כי עצר עצר ה' בעד כל רחם  שעצר הקדוש ברוך הוא עיני כל ביתו ולא הוציאו דמעות ואזניהם [פסקו] מלשמוע של כל בני ביתו וצאנו ובקרו ובהמתו יכול בזכות אברהם בלבד ת"ל על דבר שרה אשת אברהם  טובים השנים מן האחד אשר יש להם שכר טוב בעולם   [כד"א] וה' פקד את שרה לכך לא יחזיק ביד מריעים אלא מיד וירפא אלקים  וה' פקד את שרה: דבר אחר וה' פקד [את] שרה שלשה מפתחות לא האמין הקב"ה לברייה לא למלאך לא לשרף לא לגדוד אלא בידו נתונים מפתח של גשמים שנא' יפתח לך ה' את אוצרו הטוב את השמים לתת את מטר ארצך בעתו  ומפתח של תחיית המתים הנה אנכי פותח את קברותיכם  ומפתח של רחם וה' פקד את שרה וכן הוא אומר ויזכור אלקים את רחל [וגו'] ויפתח את רחמה : דבר אחר וה' פקד זה שאמר הכתוב הזורעים בדמעה ברנה יקצורו  זה אברהם שהיה בוכה ומתחנן לפני הקדוש ברוך הוא הן לי לא נתת זרע  מיד נתבשר בבנים כי ביצחק יקרא לך זרע  הוי ברינה יקצורו: וה' פקד הרבה פקידים יש שנתפקד ולא עשה ויש שנתפקד ועשה פקדתי לאדם הראשון ולא עשה ומעץ הדעת [וגו'] לא תאכל  ואכל ותאכל מן העץ אשר צויתיך [לאמר] לא תאכל ממנו  פקדתי למלאך המות ועשה גזרתי עליו כי עפר אתה ואל עפר תשוב  וכך היה לו ויהיו כל ימי אדם אשר חי [וגו'] וימת  פקדתי לדורו של אנוש ולא עשה אלא הכעיסוני ואז הוחל לקרוא בשם ה'  ופקדתי לאוקיינוס ועשה הקורא למי הים וישפכם  פקדתי לדור המבול ולא עשה אלא אמרו אין אנו צריכים לעבודתו ויאמרו לאל סור ממנו  פקדתי לארובות ולתהום ועשו נבקעו כל מעיינות תהום רבה  פקדתי לדור המגדל ולא עשו אלא אמרו הבה נבנה לנו עיר  פקדתי  [ללשונות] ועשו כי שם בלל ה' שפת כל הארץ  פקדתי לסדומיים ולא עשו אלא עמדו במידתן ואנשי סדום רעים וחטאים  פקדתי לאש וגפרית ועשו וה' המטיר על סדום ועל עמורה אש וגפרית  פקדתי לאברהם ועשה וילך אברם כאשר דבר ה' אלקים  לפיכך פקדתיו ולבני ביתו ליתן להם מתן שכר וה' פקד את שרה: דבר אחר וה' פקד יש פקידה לברכה ויהי מאז הפקיד אותו [וגו'] ויברך ה' את המצרי [וגו'] ויהי ברכת ה' וגו'  יש פקידה של ליקוט עצמות פקד יפקוד אלקים אתכם והעליתם את עצמותי  ויש פקידה של גאולה פקד פקדתי אתכם  ויש פקידה של אמנה ויאמן העם וישמעו כי פקד ה'  ויש פקידה של רוח יפקוד ה' אלקי הרוחות  ויש פקידה של מניין אלה הפקודים אשר פקד  ויש פקידה של מלחמה פקדתי את אשר עשה  עמלק  ויש פקידה של לוחצים ופקדתי על כל לוחציו  יש פקידה של ערלים ופקדתי על כל מול בערלה  יש פקידה של לובשי כלאים  ופקדתי על השרים [וגו'] ועל כל הלובשים מלבוש נכרי  ויש פקידה לפרוע מן ע"ז ופקדתי על בל בבבל  יש פקידה על  [העדרים שנאמר על הרעים] חרה אפי ועל העתודים [אפקוד כי פקד ה' צבאות את עדרו וגו']  יש פקידה של שובע כי פקד ה' עמו לתת להם לחם  יש פקידה של ישועה זכרנו ה' ברצון עמך ופקדני בישועתך  יש פקידה של חיים חיים וחסד עשית עמדי ופקודתך שמרה רוחי  ויש פקידה של ארץ פקדת הארץ ותשוקקה  [יש פקידה] של מלאכים יפקוד ה' על צבא המרום במרום  יש פקידה של לויתן יפקוד ה' בחרבו הקשה [וגו'] על לויתן נחש בריח  יש פקידה של אומות שנאמר ואתה ה' צבאות אלקי ישראל הקיצה לפקוד כל הגוים ואל תחון כל בוגדי און סלה  ויש פקידה של בנים וה' פקד את שרה כאשר אמר: