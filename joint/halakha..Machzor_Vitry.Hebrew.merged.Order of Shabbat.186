<big><strong>קפו.</strong></big><br><b>יום שיני.</b><b>וי"י בהיכל קדשו: </b><b>וי"י</b> אמר לאשראה שכינתיה במדור היכלא דקודשיה יסופון מן קדמוהי כל רשיעי ארעא: תפילה: צלותא דצלי חבקוק נבייא כד אתגלי י"י ליה על ארכא דיתיהיב לרשיעיא הוא חבקוק נבייא דצר צורתא וקם בגוה עני וכן אמר חי וקיים שמיה לית אנא עדי מן צורתא הדא עד דייחזון יתי ית דינא דעתיד למיתי מתיבנא רוחא דקודשא וכן אמרת ליה לחבקוק נבייא חבקוק נבייא על עיסק ארכא דאיתיהיב לרשיעיא דאם יתובון לאורייתא בלבב שלים ישתביק להון ויהון כל חוביהון דחבו קדמוי בית ישראל הא בשלותא: י"י שמעתי: י"י שמעית שמע גבורתך מה דעבדתא בטופנא מן בראשית ודחלית ואף על מחת פורענותא דאייתיתא על אינשי סדום כד ארגיזו קדמך שמעית וזעית י"י כמה רברבין עובדך וחבינין ניסך דאת יהיב ארכא לרשיעיא דיתובון לאורייתא בלבב שלים ולא תבו ואינון מרגזין קדמך בגו שנייא דיהבתא להון חייא בכין את עתיד להודעא גבורתך בגו שנין דאמרתא לאחדתא עלמא לאיתפרעא מרשיעיא עברי על מימרך בגו רוגזך דארגיזתא על רשיעיא וצדיקיא עבדי רעותך בגו רוגזך ברחמים תידכר ותרחם עליהון: אלוה: במיתן אורייתא לעמיה אלהא מדרומא אתגלי וקדישא מטורא דפארן בגבורת עלמין אתחפיאו שמיא מזיו יקריה ואמרי תושבחתיה מליא כל ארעא: ונוגה: וזיהור יקריה כזיהור יומיא מבראשית אתגלי וזיקוקין ממרכבת יקריה בפקין תמן גלא ית שכינתיה דהות מיטמרא מבני אינשא בתקוף רומא: לפניו: מן קדמוהי מישתלח מלאך מותא ונפיק כשלהובית אישתא מימריה: עמד: אתגלי ואזיע ארעא ואייתי מבולא על עם דרא דעברו על מימריה ואף בתנייתא כד חבו קדמוהי בכן בלבולינון בעממיא אתפרקו טורייא דמלקדמין מבא רמתא דמן עלמא גבורת עלמין דיליה: תחת: כד פלחו בית ישר' לטעוותא מסרתנון ביד כושן חייבא וכד תבו למיעבד אורייתא עבדתא להון ניסין וגבורן ופרקתנון מיד מדינאי על יד גדעון בר יואש: הבנהרים: היו  על מלכין  ומשרייתהון דסגיאין כמי נהרא הוה רגז ובימא הודעת להון פורענות ארי אתגליתא על מרכבת יקרך שכינתך לעמך תקוף ופורקן: עריה: איתגלאה אתגליתא כגבורתך בדיל קיימך דעם שבטייא מימרך קיים לעלמין להון בדעתה  טינרין תקיפין נפקין נהרין שטפין לארעא: ראוך: באתגליתך על טורא דסיני חיזו יקרך זעו טוריא ענני מטרא עדו ארים תחומא  קליה חייליה מרומא תווהו וקמו: שמש: אף במיעבדך ניסין ליהושע במישר גדעון  כד אתגברו וסליקו עליה חמשא מלכא דירושלם מלכין דחברון מלכא דירמות מלכא דלכיש מלכא דעגלון שמשא וסיהרא קמו במדוריהון תלתא ושית שעין עמך במימרך אתגברא בתקוף נצחן גבורתך: ואני: בכין על ניסין ופורקנא דתעביד למשיחך ולשארא דעמך דישתארון יודון למימר אמר נבייא קדם י"י ואנא במימרא די"י איבוע אידוץ באלהא עביד פורקני: י"י אדני: אלהים י"י דסעיד לי בחילא ומשוי רגלי קלילין כאיילתא ועל בית תוקפי יקיימיני לדדיליה  נצחנין וגבורן קדמוהי מנא  מנגן בתושבחתי: