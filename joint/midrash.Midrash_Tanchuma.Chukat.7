רבי יהושע דסכנין בשם רבי לוי אמר, ארבעה דברים יצר הרע משיב עליהם, וכתיב בהן חקה. ואלו הן, אשת אח, וכלאים, שעיר המשתלח, ופרה אדמה. אשת אח, דכתיב: ערות אשת אחיך וגו' . מת בלא בנים, יבמה יבא עליה . וכתיב בעריות, ושמרתם את חקותי ואת משפטי . וכלאים, דכתיב: לא תלבש שעטנז . סדין בציצית, מתר. וכתיב בה חקה, את חקתי תשמרו בהמתך לא תרביע כלאים וגו' . שעיר המשתלח, דכתיב: והמשלח את השעיר לעזאזל יכבס בגדיו , והוא עצמו מכפר על אחרים. וכתיב בה, והיתה זאת לכם לחקת עולם . פרה אדמה מנין. דתנן, כל העוסקין בפרה מתחלה ועד סוף, מטמאין בגדים, והיא גופה מטהרת בגדים, וכתיב בה חקה, זאת חקת התורה.