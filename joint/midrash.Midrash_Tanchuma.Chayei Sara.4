‎ואברהם זקן. זה שאמר הכתוב: אשת חיל עטרת בעלה , זה אברהם שהיה מקונן על שרה. מה כתיב למעלה מן הענין, ותמת שרה וגו'. התחיל אברהם לבכות עליה ולומר, אשת חיל מי ימצא. בטח בה לב בעלה , אימתי? בשעה שאמר לה: אמרי נא אחתי את. גמלתהו טוב ולא רע כל ימי חייה. דרשה צמר ופשתים, בין יצחק לישמעאל, שאמרה, גרש האמה הזאת ואת בנה. היתה כאניות סוחר, ותקח האשה בית פרעה, ועוד, וישלח אבימלך. ותקם בעוד לילה, אימתי? וישכם אברהם בבקר. זממה שדה ותקחהו, זממה ונטלה שדה המכפלה ושם נקברה, שנאמר: ואחרי כן קבר אברהם את שרה. חגרה בעוז מתניה, אימתי? כשבאו המלאכים, שנאמר: וימהר אברהם האהלה אל שרה וגו'.
טעמה כי טוב סחרה, כשבאו עליהם המלכים, דכתיב: ויחלק עליהם לילה. ידיה שלחה בכישור, שהיתה נותנת מאכל לעוברים ושבים. כפה פרשה לעני, שהיתה נותנת צדקות ומלבשת ערמים. לא תירא לביתה משלג, מגיהנם. למה? כי כל ביתה לבש שנים, שנים, שבת ומילה. מרבדים עשתה לה, אלו בגדי כהנה. מפרי כפיה נטעה כרם, זה ישראל, שנאמר: כי כרם ה' צבאות בית ישראל . נודע בשערים בעלה, כשבקש מבני חת תנו לי אחזת קבר. סדין עשתה, זו המילה, שנאמר: סוד ה' ליראיו . עוז והדר לבושה, אלו ענני כבוד שהיו מקיפין את האהל שלה. פיה פתחה בחכמה, אימתי? בשעה שאמרה לו: בא נא אל שפחתי . צופיה הליכות ביתה, שבכל יום היתה מצפה אימתי יחזרו המלאכים שבשרוה שוב אשוב אליך .
קמו בניה ויאשרוה, ותאמר מי מלל לאברהם. . רבות בנות עשו חיל, אלו האמות. ואת עלית על כלנה, שנאמר: הביטו אל אברהם אביכם ואל שרה תחוללכם . תנו לה מפרי ידיה, שנאמר: ויהיו חיי שרה.
וכיון שמתה, קפצה זקנה על אברהם. מה כתיב אחריו? ואברהם זקן. אמר הקדוש ברוך הוא, דיו לעבד להיות כרבו. וכתיב: עטרת תפארת שיבה  מי גרם לאברהם כל הכבוד הזה כשהלך בדרך צדקות, דכתיב: ואברהם זקן. אמר לו הקדוש ברוך הוא, דיו לעבד להיות כרבו. משל למה הדבר דומה? למלך שהיה לו אוהב. אמר לו לאוהבו, מה אתן לך, כסף וזהב יש לך, עבדים ושפחות שדות וכרמים יש לך, אלא אתן עטרה שבראשי ואשים בראשך. כך אמר הקדוש ברוך הוא לאברהם, כסף וזהב הרי נתתי לך, שנאמר: ואברם כבד מאד במקנה וגו' . אלא מה אתן לך, עטרה שבראשי. שכשראה דניאל, אמר ושער ראשה כעמר נקא . וכתיב: ואברהם זקן בא בימים וגו'.
כשמתה שרה, כתב עליו שברכו. למה? שלא יהיו באי עולם אומרים: לא נתברך אברהם אלא מחמת שרה, אלא הריני מברכו אחר מיתתה. לכך נאמר: וה' ברך את אברהם, למה, כי אחד קראתיו ואברכהו . וה' ברך את אברהם בכל, בזכות מה? בזכות שהפריש מעשר מכל, שנאמר: ויתן לו מעשר מכל . לכך נאמר: וה' ברך את אברהם.