ויהיו חיי שרה מאה שנה , : יודע ה' ימי תמימם ונחלתם לעולם תהיה, כשם שהן תמימים כך שנותם תמימים, בת עשרים כבת שבע לנוי, בת מאה כבת עשרים שנה לחטא. דבר אחר, יודע ה' ימי תמימם, זו שרה שהיתה תמימה במעשיה, אמר רבי יוחנן כהדא עגלתא תמימה, ונחלתם לעולם תהיה, שנאמר: ויהיו חיי שרה, מה צרך לומר שני חיי שרה באחרונה, לומר לך שחביב חייהם של צדיקים לפני המקום בעולם הזה ולעולם הבא. 
וזרח השמש ובא השמש , אמר רבי אבא בר כהנא וכי אין אנו יודעין שזרח השמש ובא השמש, אלא עד שלא ישקיע הקדוש ברוך הוא שמשו של צדיק הוא מזריח שמשו של צדיק חברו, יום שמת רבי עקיבא נולד רבנו, וקראו עליו וזרח השמש ובא השמש. יום שמת רבנו נולד רב אדא בר אהבה, וקראו עליו וזרח השמש ובא השמש. יום שמת רב אדא בר אהבה נולד רבי אבון, וקראו עליו וזרח השמש ובא השמש. יום שמת רבי אבון נולד רבי אבון בריה, יום שמת רבי אבון נולד אבא הושעיה איש טריא, יום שמת אבא הושעיה, נולד רבי הושעיה, וקראו עליו וזרח השמש ובא השמש. עד שלא השקיע שמשו של משה הזריח שמשו של יהושע, שנאמר : ויאמר ה' אל משה קח לך את יהושע בן נון. עד שלא שקעה שמשו של יהושע זרחה שמשו של עתניאל בן קנז, שנאמר : וילכדה עתניאל בן קנז. עד שלא שקעה שמשו של עלי זרחה שמשו של שמואל : ונר אלהים טרם יכבה ושמואל שכב בהיכל ה', אמר רבי יוחנן כהדא עגלתא תמימתא. עד שלא השקיע הקדוש ברוך הוא שמשה של שרה הזריח שמשה של רבקה, בתחלה : הנה ילדה מלכה גם הוא בנים, ואחר כך ויהיו חיי שרה מאה שנה. 
רבי עקיבא היה יושב ודורש והצבור מתנמנם בקש לעוררן אמר מה ראתה אסתר שתמלך על שבע ועשרים ומאה מדינה, אלא תבוא אסתר שהיתה בת בתה של שרה שחיתה מאה ועשרים ושבע ותמלך על מאה ועשרים ושבע מדינות. 
ותמת שרה בקרית ארבע , ארבעה שמות נקראו לה, אשכול וממרא, קרית ארבע, חברון. ולמה הוא קורא אותה קרית ארבע, שדרו בה ארבעה צדיקים, ענר, אשכול וממרא, אברהם. ונמולו בה ארבעה צדיקים, אברהם, ענר, אשכול וממרא. דבר אחר, קרית ארבע, שנקברו בה ארבעה צדיקים אבות העולם, אדם הראשון, אברהם, יצחק ויעקב. דבר אחר, שנקברו בה ארבע אמהות, חוה ושרה ורבקה ולאה. ועל שם בעליה שהן ארבעה, ענק ושלשת בניו. אמר רבי עזריה שמשם יצא אבינו אברהם שרדף אחרי ארבע מלכיות קוזמוקרטורין שהוא עולה בקרנסין של ארבעה, בתחלה ליהודה, ואחר כך לכלב, ואחר כך ללוים, ואחר כך לכהנים. והוא אחד מארבעה מקומות מגנים שבארץ ישראל, ואלו הן, רבי יצחק ורבנן, רבי יצחק אמר, דור ונפת דור, תמנת סרח וחברון. ורבנן אמרי, דנה וקרית סנה ותמנת סרח וחברון, 
ויבא אברהם לספד לשרה , מהיכן בא, רבי לוי אמר מקבורתו של תרח לשרה בא, אמר לו רבי יוסי והלוא קבורתו של תרח קדמה לקבורתה של שרה שתי שנים, אלא מהיכן בא מהר המוריה, ומתה שרה מאותו צער, לפיכך נסמכה עקדה לויהיו חיי שרה. 
ויקם אברהם מעל פני מתו , מלמד שהיה רואה מלאך המות מתריס כנגדו. אמר רבי יוחנן מן הן תנינן, מי שמתו מוטל לפניו פטור מקריאת שמע ומן התפלה ומן התפלין ומכל מצוות שבתורה, מן הכא, ויקם וידבר. : גר ותושב, גר דיר. תושב מארי ביתא, אם רציתם גר, ואם לאו מארי ביתא, שכך אמר לי הקדוש ברוך הוא : לזרעך נתתי את הארץ הזאת. : תנו לי אחזת קבר עמכם ואקברה מתי מלפני, איני מבקש מכם אלא מת אחד, שנאמר: תנו לי אחזת קבר. : ויענו בני חת את אברהם וגו' שמענו אדני וגו', מלך את עלינו, נשיא את עלינו, אלוה את עלינו. אמר להם אל יחסר העולם מלכו, ואל יחסר העולם אלהו. : במבחר קברינו, במבחר שבקברינו, קבר את מתך, מתים הרבה. : וישתחו אברהם לפני עם הארץ, מכאן שמודים על בשורה טובה. 
וידבר אתם לאמר אם יש את נפשכם , פגעוני לי, סרסרוני לי, ואם לאו צלו לי עילויה. : ועפרון ישב בתוך בני חת, רבי יצחק אמר ישב כתיב, אותו היום מנו אותו ארכוסטרטיגוס, דלא יהא בר נש רב זבין מן בר נש זעיר. : ויען עפרון החתי את אברהם באזני בני חת, אמר רבי פינחס מלמד שנעלו דלתותיהן והלכו לגמל חסדים לאברהם. : לא אדני שמעני השדה נתתי לך והמערה וגו' אדני שמעני ארץ ארבע מאת שקל כסף, אמר רבי חנינא כל שקלים האמורים בתורה סלעים, ובנביאים ליטרין, בכתובים קנטרין. רבי יודן אמר חוץ משקלי עפרון שהיו קנטרין, הדא הוא דכתיב : נבהל להון איש רע עין ולא ידע כי חסר יבאנו. נבהל להון איש רע עין, זה עפרון, שהכניס עין רע בממונו של צדיק. ולא ידע כי חסר יבאנו, שחסרתו התורה וא"ו, הדא הוא דכתיב : וישמע אברהם אל עפרון וישקל אברהם לעפרן, עפרן כתיב חסר וא"ו. : ארבע מאות שקל כסף עבר לסחר, רבי אבא בר ביזנא אמר פרגמטיא נפק. 
ויקם שדה עפרון , דהות נפילה וקמת. דהות דבר אינש זעיר, ואתעבידת לבר נש רב. שדה עפרון אשר במכפלה, מלמד שנכפלו בעיני כל אחד ואחד, שכל מי שהוא קבור בתוכה, בטוח ששכרו כפול ומכפל. אמר רבי אבהו שכפף הקדוש ברוך הוא קומתו של אדם הראשון וקברו בתוכה. : השדה והמערה אשר בו וגו', אמר רבי מנין תנינן המוכר את שדהו צריך לכתב את שדהו ואת סימניה, מהכא השדה והמערה אשר בו וכל העץ אשר בשדה אשר בכל גבלו סביב לאברהם למקנה לעיני בני חת, אמר רבי אלעזר כמה דיות משתפכות, כמה קולמוסין משתברין, כדי לכתב בני חת. עשרה פעמים כתיב בני חת, בני חת, עשרה כנגד עשרת הדברות, ללמדך שכל מי שהוא מברר מקחו של צדיק, כאלו מקים עשרת הדברות. אמר רבי יודן חמשה פעמים כתוב בני ברזלי, כנגד חמשה ספרי תורה, ללמדך שכל מי שהוא מאכיל פרוסה לצדיק, כאלו הוא מקים חמשה ספרי תורה. 
ואחרי כן קבר אברהם , הדא הוא דכתיב : רדף צדקה וחסד ימצא חיים צדקה וכבוד. רדף צדקה, זה אברהם, שנאמר : ושמרו דרך ה' לעשות צדקה. וחסד, שגמל חסד לשרה. ימצא חיים, : ושני חיי אברהם מאת שנה ושבעים שנה וחמשה שנים. צדקה וכבוד, אמר רבי שמואל בר יצחק, אמר לו הקדוש ברוך הוא אני אמנותי גומל חסדים, תפשת אמנותי בוא לבש לבושי : ואברהם זקן בא בימים. 