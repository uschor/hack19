 שבעה דברים בגולם ושבעה בחכם. חכם אינו מדבר בפני מי שגדול ממנו בחכמה ובמנין ואינו נכנס לתוך דברי חבירו ואינו נבהל להשיב שואל כענין ומשיב כהלכ׳ ואומר על ראשון ראשון ועל אחרון אחרון ועל מה שלא שמע אומר לא שמעתי ומודה על האמת וחילופיהן בגולם:
ת״ח צריך שיהא צנוע באכילה ובשתייה ברחיצה ובסיכה ובנעילת הסנדל בהליכתו ובעטיפתו ובקולו וברוקו ובמעשיו הטובים. מה כלה זו כל זמן שהיא בבית אביה מצנעת עצמה וכשהיא יוצאת מפרסמת עצמה ואומרת כל מי שיודע בי עדות יבא ויעיד. כך ת״ח צריך שיהא צנוע במעשיו ומפורסם בדרכיו. רודף אחר האמת ולא אחר השקר. אחר האמונה ולא אחר הגזל. אחר ענוה ולא אחר הגסות. אחר השלום ולא אחר המלחמה. אחר עצת זקנים ולא אחר עצת הילדים. אחר הארי ולא אחר האשה:
 איזהו מכבד מאכיל ומשקה מלביש ומנעיל מכניס ומוציא אחד הרב ואחד החכם. ואיזהו המבזה לא ישב ולא ידבר במקומו ולא סותר את דבריו.
 יפה שתיקה לחכמים ק״ו לטיפשים וכן אמר שלמה [גם] אויל מחריש חכם יחשב [משלי יז] ואין צ״ל חכם מחריש: