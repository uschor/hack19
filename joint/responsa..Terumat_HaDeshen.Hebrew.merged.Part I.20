<b>שאלה כ </b>הא דאמרינן פ' הקורא את המגלה עומד דאין מדלגין במפטיר מנביא לנביא א"כ מה ראו לנהוג באושטר"ייך וביש מקומות כשאירע חתונה בארבעה פרשיות או בחנוכה שצריכים להפטיר בד' פרשיות או בחנוכה לפי שהן כתובין בתלמוד אעפ"כ מפטירין ג"כ בהפטרת חתן מקצתם עד ישיש עליך אלהיך ואע"ג דהפטרות דפרשיות ודחנוכה אינם בנביא דהפטרת חתן ולא קפדינן לדלג מנביא לנביא: 
<b>תשובה </b>יראה דאין ליישב יפה לפי כל הפירושים אמנם שמעתי שקדמוני אושטר"ייך היו מישבים המנהג משום דבמרדכי בשם ראבי"ה שם מפרש הטעם דאין מדלגין בתורה ובנביאים היינו משום כבוד צבור כדי שלא יעמדו בשתיקה בשעת שגוללים מפרשה זו לפרשה אחרת והאי קפידא לא שייכי אלא בימיהם שייכי כל ספריהם כתובין כגליון ספר תורה שלנו והיו צריכין לשהות בגלילה. אבל לדידן שהפטרה שלנו כתובין בקונטריסין ויוכל לסמן שימצא מהר איזה הפטרה שירצה אין חשש בדילוג מנביא לנביא ופי' ראבי"ה והוכיח מן התלמוד דאין מדלגין ואין גוללין ספר תורה בצבור חדא מלתא היא וטעמא דאין מדלגין משום דאין גוללין בצבור משום שלא יעמדו בשתיקה וכתב דמש"ה נהגינן במקומות שאין להם אלא ס"ת אחת שגוללין ומדלגין מפרשה לפרשה ביו"ט ובשבתות של ר"ח ושל פרשיות דדווקא בחד גברא חיישינן לכבוד צבור שלא יעמדו בשתיקה אבל בין גברא לגברא לא קפדינן וא"כ בנדון דידן נמי יש לחלק כמו שבארתי. אמנם רש"י פירש טעמא דאין מדלגין משום טירוף דעת ולכך בנביא אחד מדלגין משום דאין הוראה יוצאת כ"כ מדברי הנביאים לא קפדינן אטירוף דעת מועט אבל מנביא לנביא דאיכא טירוף יותר מדאי קפדינן ולפי טעם זה אין לחלק כדלעיל אבל מ"מ אי הוה בנביא אחד אלא שהוא יותר בכדי שיפסוק המתורגמן מספיק טעם זה דהאי קפידא גופיה פירש"י דאינו אלא משום כבוד צבור. וי"ל נמי דלדידן כיון דלא נהגינן לתרגום בצבור לא חיישינן לטירוף דעת והאי דקאמר תלמודא אין מדלגין היינו דווקא במקומות שהיו נוהגין לתרגם דגם בימיהם היה מקומות שלא היו מתרגמים ואין זה דוחק לאוקמי בהכי דהא יהיב תלמודא שיעורא בדמתרגמים דקאמר אין מדלגין אלא בכדי שיפסוק המתורגמן אלמא איירי במקומות שמתרגם וההוא מנהג דלעיל במקום שאין שם ס"ת אלא אחת דמדלגין אין ליישב לפי' רש"י אלא כמו שחלקתי ואותו מנהג כמדומה שנוהגים בכל הארצות מ"מ אומר אני מנהג דלעיל בהפטרות היכא דנהוג נהוג והיכא דלא נהוג לא לנהוג כן מחדש: 
