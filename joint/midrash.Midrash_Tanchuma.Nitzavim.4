אתם נצבים היום כלכם, אתם קיומו של עולם הזה ושל עולם הבא. כשיבא הקדוש ברוך הוא לתן שכר טוב לצדיקים, הוא מראה להם בהמות רובצות על הררי אלף, ואלף הרים מעלין עשבים והם אוכלים. ומנין שהם רובצות על אלף הרים, שנאמר: בהמות בהררי אלף . וכל מה שהירדן מושך, הן שותין, שנאמר: יבטח כי יגיח ירדן אל פיהו . אמר רב יוסף, כל מה שהירדן מושך בששה חדשים, הן עושין גמיעה אחת. ומקרא מלא הוא, ברעש ורגז יגמא ארץ . ואף לויתן רובץ על התהום. לעולם הבא אומר הקדוש ברוך הוא למלאכי השרת, באו והלחמו בו. וכיון שהן יורדין להלחם כנגדו, הוא תולה עיניו ומביט בהם והם מתיראים ובורחים, שנאמר: משתו יגורו אלים, משברים יתחטאו . כשהוא מבקש לאכל, הוא עושה שבר בים, והדגים סבורים שהוא דבר אכילה והולכים לשם, והוא פותח ובולען. אין אחד מהן נמלט, אלא כלן נכנסין לתוך פיו. והקדוש ברוך הוא אומר למלאכי השרת, ירו חצים. והם זורקים בו ואינו משגיח, אלא כקש הם נחשבים לו, שנאמר: לא יבריחנו בן קשת . והקדוש ברוך הוא אומר להם, טלו אבני בלסטרא והשליכו עליו. והן עושין. והוא סבור קש הן, שנאמר: כקש נחשבו תותח . ואם תאמר, היכן הוא רבוץ. אמר הקדוש ברוך הוא, על טיט שהוא יפה מן הזהב, שנאמר: ירפד חרוץ עלי טיט , רפידתו של חרוץ. ואם תאמר, שאם מבקש לצאת יוצא. תלמוד לומר: סגור חותם צר , סגרתי לפניו וחתמתי כנגדו, וגם הצרתי לו. והיאך הצדיקים אוכלים. אלא הקדוש ברוך הוא נותן בבהמות וגם בלויתן רוח, והן באין ונלחמין זה עם זה, שנאמר: אחד באחד יגשו . זה הופך בארץ ושוקט הבהמות, ואלו בוקעין הלויתן. מיד הצדיקים מתכנסין עליהם, והקדוש ברוך הוא אומר לכל אחד ואחד, ואוכל לפי שכרו, שנאמר: יכרו עליו חברים . חזקיה אמר, אלו חברי תורה. דבר אחר, יכרו עליו חברים, כל מי שחבר עצמו מלעשות. יחצוהו בין כנענים . יש בבני אדם שעושין סחורה, זה נותן חמשים זהובים, וזה נותן עשרה. לוקחין מרגלית אחת והיא עושה שכר. לפי מה שנתן כל אחד ואחד, נוטל מן השכר. כך אמר הקדוש ברוך הוא, כל מי שעוסק בתורה ובמצות יבא ויטל שכרו, שנאמר: לא אכזר כי יעורנו, ומי הוא לפני יתיצב . ומי הם שאוכלים לפני, אתם נצבים. אמר הקדוש ברוך הוא, בעולם הזה, הייתם עומדים לקבל מצות. אף בעולם הבא אני מעמיד אתכם, שנאמר: כי כאשר השמים החדשים והארץ החדשה אשר אני עושה עומדים לפני נאם ה', כן יעמד זרעכם ושמכם . כך דרש רבי תנחומא.