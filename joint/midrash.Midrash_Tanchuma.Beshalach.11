‎לה' יאמרוה ולא לבשר ודם. אימתי? הושיעה לו ימינו וזרוע קדשו . אותו הימין הגדול שכתוב: השיב אחור ימינו . ויאמרו לאמר, מהו לאמר? רבי אלעזר בן תדיא אומר: משה פתח תחלה, וישראל גומרין כי גאה גאה. משה אמר עזי וזמרת יה, וישראל אומרים ויהי לי לישועה. משה אמר ה' איש מלחמה, וישראל אומרים ה' שמו. כלם כענין הזה. מהו אשירה לה'? נאה שירה לה', נאה גבורה לה', נאה גדלה לה'. וכן דוד אומר: לך ה' הגדלה והגבורה והתפארת .
מלך בשר ודם מקלסין אותו שהוא גבור, והוא חלש, חכם, עשיר, רחמני, נאה, ומחניפין לו. אבל הקדוש ברוך הוא, האל הגדל הגבר והנורא , ה' עזוז וגבור ה' גבור מלחמה , ה' כגבור יצא , מאין כמוך ה' וגו' . אומרין שהוא עשיר, והוא יותר, הן לה' אלהיך השמים ושמי השמים וגו' . וכתיב: אשר לו הים והוא עשהו ויבשת ידיו יצרו . לה' הארץ ומלואה . לי הכסף ולי הזהב , הן כל הנפשות לי הנה כנפש האב וכנפש הבן לי הנה .
שהוא חכם, ה' בחכמה יסד ארץ . עמו חכמה וגבורה . עמו עז ותושיה . כי ה' יתן חכמה מפיו דעת ותבונה . ואומר: יהב חכמתא לחכימין ומנדעא לידעי בינה . ואומר: כי בכל חכמי הגוים ובכל מלכותם מאין כמוך .
אומרין שהוא רחמני, הוא יותר, כי אל רחום ה' אלהיך , רחום וחנון ה' , טוב ה' לכל , לאדני אלהינו הרחמים והסליחות . אומרים שהוא דין אמת, כי המשפט לאלהים הוא , אלהים נצב בעדת אל בקרב אלהים ישפט . ואומר: הצור תמים פעלו כי כל דרכיו משפט . אומרים שהוא נאמן, הוא יותר, האל הנאמן . אל אמונה . אומרים שהוא משבח, הוא יותר, שנאמר: כי מי בשחק יערך לה' . ואומר: חסין יה . ה' אלהים צבאות , בתוך צבא שלו. ואומר: אין כמוך באלהים אדני . ואומר: דודי צח ואדום, ראשו כתם פז, ידיו גלילי זהב, שוקיו עמודי שש .
רבי יוסי הגלילי אומר: מפי עוללים וינקים יסדת עז . עוללים, אלו שבמעי אמן, שנאמר: או כנפל טמון לא אהיה כעללם לא ראו אור . ינקים, אלו שיונקים משדי אמן, שנאמר: אספו עוללים ויונקי שדים . רבי אומר: עוללים, אלו שבחוץ, שנאמר: להכרית עולל מחוץ . ואומר: עוללים שאלו לחם . ואלו ואלו פתחו פיהם ואמרו שירה, רבי מאיר אומר אף עברין שבמעי אמן אמרו שירה שנאמר: במקהלות ברכו אלהים, אדני ממקור ישראל . ואף מלאכים אמרו שירה, שנאמר: ה' אדנינו מה אדיר שמך בכל הארץ .