שופטים ושוטרים. זה שאמר הכתוב: מגיד דבריו ליעקב חקיו ומשפטיו לישראל . דבריו, אלו דברי תורה. חקיו, אלו המדרשות. ומשפטיו, אלו הדינין. לא נתן הקדוש ברוך הוא את התורה ואת המשפטים, אלא לישראל בלבד. ומנין אתה למד. שישראל ונכרי שיש להם עסק זה עם זה, שאסור לישראל לומר לנכרי, לך עמי לערכאות שלכם. ושהוא עובר בלאו, שנאמר: לא עשה כן לכל גוי ומשפטים בל ידעום הללויה . והלא אמות העולם נצטוו על הדינין, שהיא אחת משבע מצות שנצטוו בני נח. ומהו משפטים בל ידעום. אלו דקדוקי הדין. שכך שנינו, מעשה ובדק בן זכאי בעקצי תאנים. ובני נח הורגים בעד אחד, ובדין אחד, ושלא בהתראה. מה שאין כן בישראל, לפי שדיני ממונות בשלשה, ודיני נפשות בעשרים ושלשה. וכתיב: לא יקום עד אחד באיש וגו' . וצריכין דרישה וחקירה. כיצד בודקין את העדים, מכניסין אותן ומאימין עליהם. ועוד היו בודקין בשבע חקירות, באיזה יום, באיזה שבוע, באיזה חדש, בכמה לחדש, באיזה שעה, באיזה מקום. מכירין אתם אותו, התריתם בו, כדאמרינן במסכת סנהדרין. וכן את מוצא בפרנסי ישראל, שלא נשתבחו אלא על ידי הדין. בשמואל כתיב: והלך מדי שנה בשנה וסבב בית אל וגו' . ואף דוד לא נשתבח אלא על ידי הדין, כמה דכתיב: וימלך דוד על כל ישראל ויהי עושה משפט וצדקה לכל עמו . ואף יהושפט כיון שנתחזק במלכות, לא נתעסק בעסקי מלכות, ולא בעשר, ולא בכבוד, ולא בדבר אחר, אלא בדין, שנאמר: וימלך יהושפט וגו' ויתחזק על ישראל . מהו ויתחזק, שנתחזק ומנה את הדינין. ואומר: ויגבה לבו בדרכי ה' ועוד הסיר את הבמות ואת האשרים מיהודה . גסות רוח היתה בו שהוא אמר ויגבה לבו. אלא שמנה דינין עליהן היודעין ללכת בדרכי ה', שנאמר: ושמרו דרך ה' לעשות צדקה ומשפט . ואומר לדינין, ראו כי המשפט לאלהים הוא . ומה משה שלא נצטוה על הדינין אלא ממה שאמר לו יתרו, שנאמר: ואתה תחזה מכל העם אנשי חיל וגו' , הושיב סנהדרין. אנו שנצטוינו בתורה למנות סנהדרין, שנאמר: שופטים ושוטרים תתן לך, על אחת כמה וכמה. ומנין שהושיב משה סנהדרין על ישראל. דכתיב: ויבחר משה אנשי חיל וגו'. ואף ירושלים לא נשתבחה אלא על ידי הדין, שנאמר: ויצא לך שם בגוים ביפיך וגו' . ואיזה הוא הדור. זה הדין, שנאמר: ודל לא תהדר בריבו . ולא חרבה ירושלים אלא על קלקול הדין, שנאמר: טמאת השם רבת המהומה , שם שהיה לך על ידי הדין, טמאת. וכתיב: מלאתי משפט צדק ילין בה ועתה מרצחים . על ידי שהיתה מלאתי משפט, צדק ילין בה. לכך אמר להם ירמיה, לא האמינו מלכי ארץ כל יושבי תבל וגו' . וכתיב: מחטאת נביאיה עונות כהניה וגו' . באותה שעה נשבע הקדוש ברוך הוא שהוא נפרע לעצמו מן הדינין, שנאמר: לכן נאם האדון ה' צבאות אביר ישראל וגו' . ואין לכן אלא לשון שבועה, שנאמר: לכן נשבעתי לבית עלי . אין אביר אלא אב בית דין, שנאמר: אביר הרעים . ללמדך, שהקדוש ברוך הוא נעשה אב בית דין להפרע מהן. מנין שבדינין הכתוב מדבר. ראה מה כתיב אחריו, ואשיבה שופטיך כבראשונה ויועציך כבתחלה . לפיכך אמר דוד, מגיד דבריו ליעקב וגו' .