בבא מציעא פרק א - [ההוא רעיא דהוו מסרי ליה כל יומי חיותא בסהדי, יומא חד מסרו ליה בלא סהדי. לסוף אמר להו: לא היו דברים מעולם, אתו סהדי, אסהידו ביה דאכל תרתי מיניהו, אמר רב זירא: [אם איתא לדרבי חיא קמיתא], משתבע אשארא. אמר ליה אביי: [אי איתא 'משתבעי'?! והא גזלן הוא! וכו']. ותיפוק ליה דהוי ליה רועה, ואמר רב יהודה: סתם רועה פסול! לא קשיא, הא דידיה, הא, דעלמא, דאי לא תימא הכי, אנן, חיותא לרועה היכי מסרינן? והכתיב:  "ולפני עור לא תתן מכשול"! אלא, חזקה אין אדם חוטא ולא לו.
והא אמר רב: פועל יכול לחזר בו אפלו בחצי היום! אמר ליה: כל כמה דלא הדר ביה, כיד בעל הבית הוא. כי הדר ביה, טעמא אחרינא הוא, דכתיב:  "כי לי בני ישראל עבדים", עבדי הם ולא עבדים לעבדים.
אמר רמי בר חמא: הא גברא והא תיובתא. אמר רבא: גברא [קא] חזינא, ותיובתא לא [קא] חזינא כו'. שלחוה קמיה דרבי אבא בר זבדא, אמר ליה: זו אינה צריכה לפנים. אמר רבא: זו צריכה לפנים ולפני לפנים.
[אמר רבי חיא בר אבא, אמר רבי יוחנן: הטוען אחר מעשה בית־דין, לא אמר כלום. מאי טעמא? כל מעשה בית־דין] כמאן דנקיט שטרא בידיה דמי]. אמר לו רבי חיא בר אבא לרבי יוחנן: ולא משנתנו היא זו? הוציאה גט ואין עמו כתבה, גובה כתבתה. אמר ליה: אי לאו דדלאי לך חספא, לא משכחת מרגניתא תותה.
א ההוא גיטא דאשתכח [בי דינא דרב הונא, דהוה כתיב ביה: "בשוירי מתא דעל רכיס נהרא". אמר רב הונא: חישינן לשני שוירי. אמר ליה רב חסדא לרבה: פוק עין, דלאורתא בעי לה רב הונא מינך, נפק דק ואשכח, דתנן: כל מעשה בית־דין הרי זה יחזיר]. אמר ליה רב עמרם לרבה: היכי פשיט מר איסורא מממונא? אמר ליה: תרדא! 'שטרי חליצה ומאונין' תנן. פקע ארזא דבי רב, מר אמר: משום לתאי דידי פקע, ומר אמר: משום לתאי דידי פקע.