וזרח השמש, רבי ברכיה בשם רבי אבא בר כהנא אמר, וכי אין אנו יודעין שזרח השמש ובא השמש, אלא מה הוא כן, עד שלא ישקע שמשו של צדיק זה, הוא מזריח שמשו של צדיק אחר, יום שמת רבי עקיבא נולד רבי, וקראו עליו פסוק זה: וזרח השמש ובא השמש. יום שמת רב אדא בר אהבה נולד רב המנונא בריה, וקראו עליו וזרח השמש ובא השמש. יום שמת רב המנונא נולד רבי אבין בריה, וקראו עליו וזרח השמש ובא השמש. יום שמת רבי אבין נולד אבא הושעיא איש טריא, וקראו עליו וזרח השמש ובא השמש. עד שלא השקיע שמשה של שרה הזריח שמשה של רבקה, הדא הוא דכתיב : ובתואל ילד את רבקה, ואחר כך ותמת שרה בקרית ארבע, וכתיב : ויבאה יצחק האהלה שרה אמו. עד שלא השקיע שמשו של משה הזריח שמשו של יהושע. עד שלא השקיע שמשו של יהושע הזריח שמשו של עתניאל, והוא יעבץ, וכן כלם, בכל דור ודור, הוי: וזרח השמש ובא השמש. 
תני בשם רבי נתן, גלגל חמה יש לו נרתק, הדא הוא דכתיב : לשמש שם אהל בהם, וברכה של מים לפניו, ובשעה שהוא רוצה לצאת הוא משולהבת, והקדוש ברוך הוא מתיש כחו במים כדי שלא ישרף את העולם, אבל לעתיד לבוא הקדוש ברוך הוא מערטלו ומהשתקו ומנרתקו, ומלהט אותו ברשעים, שנאמר : כי הנה היום בא בער כתנור וגו'. רבי ינאי ורבי ישמעאל, תרויהון אמרין אין גיהנם לעתיד לבוא אלא שמש היא יוצאה, צדיקים נהנין ממנה, מנין, שנאמר : וזרחה לכם יראי שמי שמש צדקה ומרפא בכנפיה, ורשעים נדונין בה, שנאמר : ולהט אתם היום הבא. 