וידבר ה' אל משה דבר אל בני ישראל איש כי יפליא נדר. זה שאמר הכתוב: כי מי בשחק יערך לה' . אמר הקדוש ברוך הוא, מי שהוא עושה כמעשי, יהא דומה לי. אמר רבי לוי, משל למלך שבנה מדינה והדליק בה שני פנסין, והיו כל אלו אוכלסין קוראין לו אגוסטא. אמר המלך, כל מי שבנה מדינה כזאת והדליק בה שני פנסין כשם שהדלקתי קראו לו אגוסט״א ואיני מקנא בו. כך, הקדוש ברוך הוא עשה את השמים ונתן שם שני פנסין שיהיו מאירין את העולם, חמה ולבנה, שנאמר: ויתן אותם אלהים ברקיע השמים להאיר על הארץ . אמר הקדוש ברוך הוא, מי שיכול לעשות כשני מאורות הללו שיהו מאירין לעולם, יהא שוה לי, שנאמר: כי מי בשחק יערך לה' . אם יערך שני פנסין אלו, ידמה לי. ואין יערך אלא אורה, שנאמר: על המנורה הטהורה יערך . הוי, כי מי בשחק יערך לה'. זה שאמר הכתוב: שאו מרום עיניכם וראו מי ברא אלה , ואל מי תדמיוני ואשוה יאמר קדוש . אל תהי קורא יאמר אלא יאמר לו קדוש, כשם שנאמר: אל קדוש . דבר אחר, כי מי בשחק יערך לה'. אמר רבי אבון הלוי, מי כמוך מאיר עיני חשוכים, כענין שנאמר: על המנורה הטהורה יערך. דבר אחר, כי מי בשחק יערך לה'. אמר רבי אבון הלוי, מי כמוך מלביש ערומים וכו'. דבר אחר, מי כמוך זן את הרעבים. ואין יערך אלא מזון, שנאמר: ביום השבת וגו' . וכתיב: והיה לאהרן ולבניו ואכלוהו . דבר אחר, כי מי בשחק יערך לה'. בשעה שבקש הקדוש ברוך הוא לבראת את העולם ובקש לבראת את האדם, היו מלאכי השרת אומרים: מה אנוש כי תזכרנו , מה אתה מבקש מן האדם הזה. אמר להם הקדוש ברוך הוא, ומי מקים מצותי וחקתי ותורותי. אמרו לו: אנו מקימין תורתך. אמר להם: כתיב בה, זאת התורה אדם כי ימות באהל , ואתם אין ביניכם מתים. כתיב בה, אשה כי תזריע וילדה זכר , ואתם אין בכם יולדת. כתיב בה, את זה תאכלו , את זה לא תאכלו , ואתם אין ביניכם אכילה. הוי, אין התורה יצאת אצלכם, שנאמר: לא תמצא בארץ החיים . כיון שאמר הקדוש ברוך הוא לישראל, שיעשו לו משכן ומזבח העולה, התחילו מקריבין בתוכו. התחיל הקדוש ברוך הוא מצוה כמה מצות על כל דבר ודבר, והן עושין. התחיל הקדוש ברוך הוא אומר למלאכי השרת, כי מי בשחק יערך לה', כשם שישראל עורכין לי, שהייתם אומרים לי, מה אנוש כי תזכרנו . עורכין לי קרבנות, כמה שנאמר: וערך הכהן אותם , על מזבח העולה . עורכים לפני שלחנות, כמה שנאמר: ביום השבת ביום השבת יערכנו לפני ה' . או יש ביניכם ערך נפשות כמה שנאמר: איש כי יפליא נדר בערכך נפשות לה'. הוי, כי מי בשחק. 