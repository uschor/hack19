<b>ומלאת זרעונים.</b> כתיב בפרשת משפטים מלאתך ודמעך לא תאחר. ודרשינן מיני' במתניתין דפ"ג דתרומות מ"ו אזהרת לאו שלא להקדים תרומה לבכורים ומעשר ראשון לתרומה ומעשר שני לראשון עיי"ש. ובמכילתא ובפ"ק דתמורה ד' ע"א אמרינן מלאה אלו בכורים ודמעך אלו תרומה ואמרה לא תאחר. וכתבו בתוס' שם. ואע"ג דקרא לא קמיירי אלא מבכורים ותרומה מיהו מעשר ראשון לתרומה ומעשר שני לראשון נמי בכלל. מדכתיב ודמעך לא תאחר כל שישנו בכלל דימוע לא תאחר עיי"ש. ולפ"ז לכאורה צ"ע בדברי רבינו הגאון ז"ל כאן שלא הביא בלשון האזהרה אלא מלאה שאינה אלא בכורים בלבד. וטפי הו"ל להביא לשון דמעה שכולל כל שישנו בכלל דימוע. אבל נראה דרבינו הגאון ז"ל ס"ל דלפום פשטי' דקרא מלאה כולל כל מיני תבואה דשדה ודכרם. וכן כתב הראב"ע ז"ל בפרשת משפטים בשם רבינו הגאון ז"ל וז"ל שם והגאון רב סעדיה אמר כי מלת מלאתך כוללת המלאה מן הזרע והמלאה מן היקב. ואמר כי דמעך רמז ליצהר. כי כאשר ידרך הזית הוא יורד טפות כמו הדמע עכ"ל עיי"ש. וביותר ביאור כתב כן הרמב"ן ז"ל שם. וז"ל מצינו מלאה בזרע פן תקדש המלאה הזרע אשר תזרע דברים כ"ב ט' ועוד במלאה מן היקב במדבר י"ח כ"ז. התירוש והיצהר. כענין שנאמר והשיקו היקבים תירוש ויצהר. והנראה לי בלשון הזה כי יקרא פרי השדה והכרם תבואה בעבור שיביאו אותה אל הבתים. ותקרא ג"כ אסיף וכו'. ולכך תקרא מלאה. כי לאוסף הדבר וקבוצו יקרא מלוי וכו' עכ"ל עיי"ש. וא"כ מה שדרשו מהך קרא ל"ת שלא להקדים המאוחר ולאחר המוקדם. היינו כמו שכתב הרמב"ם ז"ל בסה"מ לאוין קנ"ד וז"ל ובאה האזהרה מהקדים מה שראוי לאחר. ומלאחר מה שראוי להקדים. מאמרו מלאתך ודמעך לא תאחר. כאילו יאמר לא תאחר ממלאתך ודמעך מה שראוי להקדימו עכ"ל עיי"ש. וא"כ מה שדרשו במכילתא ובפ"ק דתמורה שם מלאתך אלו בכורים דרשא בעלמא הוא. ועיקר ילפותא אינו אלא כמש"כ הרמב"ם ז"ל שם ובפ"ג מהלכית תרומות הלכה כ"ג. דמשמע שהכתוב בא לומר דכל החובות שבמלאתך ודמעך לא תאחר דבר שראוי להקדימו. ומהאי טעמא הכל בכלל. ולא ביכורים ותרומה בלבד. ולא כמוש"כ התוס' שם. והשתא א"כ זהו שכתב רבינו הגאון ז"ל ומלואת זרעונים. והוא מלשון הכתוב המלאה הזרע אשר תזרע. כלומר לא תאחר כל החובות שנתחייבת במלאה. אלא המוקדם קודם והמאוחר יאוחר. ולזה לא היצרך להביא דמעה. שהרי כל אותן החובות עצמן שבמלאה הן הן אותן חובות שבדמעה. וליכא שום נפק"מ כלל ביניהן. אמנם באזהרותיו שע"פ עשרת הדברות בדבור זכור כתב רבינו הגאון ז"ל בלשון אזהרה זו. מלאתך ודמעך בל תעקם עיי"ש. כלומר לא תאחר המוקדם ולא תקדים המאוחר. וזו דרך עקומה. הרי דנקט ג"כ דמעה. וזהו ע"פ דרשת המכילתא ופ"ק דתמורה שם. אבל כאן נטה מזה כמו שנתבאר: 
