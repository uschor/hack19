‎אל תירא אברם. זה שאמר הכתוב: אשרי אדם מפחד תמיד ומקשה לבו יפול ברעה . וכן כתיב: חכם ירא וסר מרע וכסיל מתעבר ובוטח . אל תהי קורא אלא חכם וסר מרע,
ירא, זה אברהם שנאמר לו אל תירא. ממי היה מתירא, משם בן נח שהרג את בנו, ועילם שלשים בנים היו לו, וכתיב: בני שם עילם ואשור  והרגו, והיה מתירא לומר שהרגתי בנו של צדיק, עכשו יקללני ואמות. אמר לו הקדוש ברוך הוא אל תירא, לא דייך שלא יקללך אלא יצא לקראתך בדורון ומברכך, שנאמר: ומלכי צדק מלך שלם וגו', ויברכהו ויאמר וגו', וברוך אל עליון אשר מגן צריך. מהו מגן? מנגנא עשה הקדוש ברוך הוא ומסרן בידך. והיה אברהם נוטל עפר וזורק עליהן ונעשו חצים וקשתות ורמחים, שנאמר: יתן כעפר חרבו כקש נדף קשתו, ירדפם יעבר שלום .
אמר להם הקדוש ברוך הוא לישראל, בעולם הזה אתם מתיראין מן העונות, אבל לעולם הבא שאין בו יצר הרע, אתם מתפחדין על הטוב הצפון לכם, שנאמר: אחר ישבו בני ישראל ובקשו את ה' אלהיהם ואת דוד מלכם ופחדו אל ה' ואל טובו . ומהו טובו, זה בית המקדש, שנאמר: ההר הטוב הזה והלבנון . הברכה מציון, שנאמר: יברכך ה' מציון וראה בטוב ירושלים . הטל מברך מציון, שנאמר: כטל חרמון וגו' . עזר מציון, שנאמר: ישלח עזרך מקדש מציון יסעדך . ישועה מציון, שנאמר: מי יתן מציון ישועת ישראל . אמר הקדוש ברוך הוא: לעולם הבא אני מברך אתכם מציון, שנאמר: יברכך ה' מציון עשה שמים וארץ . ואני אברך את ציון, שנאמר: יברכך ה' נוה צדק הר הקדש . אמן.