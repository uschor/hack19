‎וה' אמר. זה שאמר הכתוב: יהי למלא בטנו ישלח בו חרון אפו וימטר עלימו בלחומו . פרענות שבאת על הסדומיים היתה למלאת כרסן. לפי שמלאו כרסן מן העברות ומן החמס ומן הגזל, לפיכך אף הפרענות שבאת עליהן מלא כרסן, שנאמר: ישלח בו חרון אפו. אמר רבי מאיר, במטר שבסדום הכתוב מדבר, דכתיב וימטר עלימו בלחומו, וכתיב וה' המטיר על סדם ועל עמרה. מהו בלחומו? על המלחמות שהיו נלחמים עם הקדוש ברוך הוא, שנאמר: ואנשי סדם רעים וחטאים לה' מאד. רעים, זה לזה. וחטאים, בגלוי עריות. לה', בחרופין וגדופין ובעבודה זרה. מאד, בשפיכות דמים.
אמר רבי יהודה בר רבי שלום בשם רבי יהודה בר רבי סימון, בשעה שבא אמרפל וחבריו להלחם עם הסדומיים, על ידי ששבו את לוט, שמע אברהם ויצא עליהם למלחמה והרג את המלכים, ברחו, שנאמר: ויחלק עליהם לילה, וכתיב: ועמק השדים בארת בארת חמר וינסו מלך סדם. התחיל אברהם מהרהר לומר, המלכים באין להלחם על הסדומיים והמלכים נופלין ואלו ברחו, שנאמר: והנשארים הרה נסו, אלו לא היו כשרין לא היו בורחין. אמר לו הקדוש ברוך הוא: אלו, יברח מנשק ברזל תחלפהו קשת נחושה שלף ויצא מגוה וברק ממררתו יהלך עליו אמים, כל חשך טמון לצפוניו וגו' . כל החשך הזה היכן היה טמון? לצפונה של סדום שהיתה בימינה של ירושלים, שנאמר: ואחותך הקטנה ממך היושבת מימינך סדם ובנותיה . מהו ירע שריד באהלו . שאפלו שריד שנשתיר משם, רעת הרעה ירע שריד באהלו. ואי זה, זה אשתו של לוט, שנאמר: ותבט אשתו מאחריו ותהי נציב מלח.