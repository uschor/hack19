<b>וששאלת </b>על ר' מאיר שתובע את ר' אליעזר שהפקיד בידו י"א זקוקים ורביע על מנת שיתן לו ר' אליעזר תמורתו בוורקנבורט וטען ר' מאיר שקיבלו ר' אליעזר מיד באחריותו למסור לו תמורתו בוורקנבורט ור' אליעזר השיב נתתו לי ע"מ שאחזרנו לך מיד לאחר אכילה כי הי' דעתך ליקח בו ביום לאחר אכילה. נ"ל כי יפה דנתם שר' אליעזר ישבע שהוא<sup>נ</sup><i class="footnote">בהכ"י תיבה זו אינה ניכרת. וכצ"ל.</i> כדבריו וששמר אותו עם שלו ולא פשע בו פשיעה גמורה דכיון דהי' בדעתו ליקחנו מיד לאחר אכילה לא הוי<sup>ס</sup><i class="footnote">צ"ל לי'.</i> למיקברי' דומיא דע"ש בין השמשות ב"מ ד' מ"ב. אבל אי הוה לי' למיקברי' אינו נפטר במה ששמר אותו עם שלו כיון דכספים אין להם שמירה אלא בקרקע שם פשיעותא היא לאיחיובי אע"פ ששמרו עם שלו ואפי' הוא הוי שומר חנם כי בשלו רשאי לפשוע ולא בשל חבירו וההיא<sup>ע</sup><i class="footnote">בתוס' לא מצאתיו וכנר' כיון להירושלמי ב"מ שם. ולא ידעתי כונתו:</i> דתוספתא דב"מ לענין גניב' ואביד' ואין לי להאריך בזה כי בנידון זה פטור בשבועה כיון דלא הויא לי' למיקברי' כדפר' וכמו שפיר' דהיכא דה"ל למיקברי' ולא קברי' חייב ואפי' אם נתנו במקום שהיא רגיל לתת את שלו כך דנתי בשכבר. ושוב מצאת בס' רבי' משה בר' מיימון ז"ל הל' שאלה ופקדון פ"ג הל' ג'. כדברי ואתם וכל כנותכם שלום כנפש סר למשמעתכם. מאיר בר ברוך זלה"ה: 