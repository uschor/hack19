‎ויתן אל משה . זה שאמר הכתוב: נפת תטפנה שפתותיך כלה . אמר רבי אבא בן יהודה: כנסת ישראל מקלסת להקדוש ברוך הוא מלמעלן ולמטן. והקדוש ברוך הוא מקלסן מלמטן למעלן. היא מקלסתו מלמעלן למטן, שהורידה אותו מן העליונים לתחתונים, שנאמר: ועשו לי מקדש . והוא מקלסן מלמטן למעלן, שהעלה אותן, שנאמר: ונתנך ה' אלהיך עליון . מי זאת עלה מן המדבר . היא מקלסתו מלמעלן למטן, מתחלת מן הראש עד הרגל, ראשו כתם פז, קוצותיו, עיניו, לחיו, שפתותיו, ידיו, מעיו, שוקיו, חכו ממתקים וגו'. זה דודי . והוא מקלסה מלמטן למעלן, מה יפו פעמיך בנעלים, חמוקי ירכיך, שררך אגן, בטנך ערמת, שני שדיך, צוארך כמגדל, עיניך, אפך, ראשך עליך . נפת תטפנה .
מהו נפת? אמר רבי יוחנן: לשון יוני היא, כלה נופי. כשם שהדבש מעלה, כך את מעלה מכל האמות. דבש וחלב תחת לשונך , כשאת עסוקה בתורה שהיא דבש וחלב, כשאמרת בסיני נעשה ונשמע. הוי, נפת תטפנה שפתותיך. וכשם שקראתי אתכם כלה, אף התורה קשטתיה ותקנתיה ככלה, היא וכל כלי ארגליא שלה, מקרא, משנה, תלמוד, הלכות, אגדות, ונתתיה למשה ככלה, שנאמר: ויתן אל משה ככלתו. לחת. למה לחת? שיגיעתן בלחי. כתובים באצבע אלהים. שאלו הגיעו לישראל לוחות הראשונים, אין כל בריה יכולה לשלט בהם.