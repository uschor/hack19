בבא קמא פרק י - מה אמר רב ביבי בר גידל, אמר רבי שמעון חסידא: גזל הגוי אסור.
מה אמר ליה  לרב כהנא: קום סק לארעא דישראל וקביל עלך דלא תיקשי לרבי יוחנן שבע שנין. אזל, אשכחיה לריש לקיש דיתיב וקא מסיים מתיבתא דיומא לרבנן. אמר להו: ריש לקיש היכא? אמרו ליה: אמאי? אמר להו: האי קושיא והאי קושיא. האי פירוקא והאי פירוקא. אמרו ליה לריש לקיש. אזל ריש לקיש, אמר ליה לרבי יוחנן: ארי עלה מבבל, לעין מר במתיבתא דלמחר. למחר אותבוה בדרא קמא, קמיה דרבי יוחנן. אמר שמעתתא ולא אקשי, שמעתתא ולא אקשי, אנחתיה אחורי שבע דרי, עד דאותביה בדרא בתרא. אמר ליה רבי יוחנן לרבי שמעון בן לקיש: ארי שאמרת נעשה שועל. אמר [רב כהנא]: יהא רעוא דהני שבע דרי, ליהוו חלוף שבע שנין דאמר לי רב. קם אכרעיה, אמר ליה: נהדר מר ברישא. אמר שמעתתא ואקשיה, [אמר שמעתתא ואקשיה, עד ד]אוקמוה בדרא קמא.  רבי יוחנן הוה יתיב אשבע בסתרקי, שלפי ליה חדא בסתרקא מתותיה. אמר שמעתתא ואקשי ליה, עד דשלפי ליה כולי בסתרקי מתותיה, עד דיתיב אארעא. רבי יוחנן, גברא סבא הוה ומסרחי גביניה, אמר ליה: דלו לי עיני ואחזיה. דלו ליה במכחלתא דכספא. חזא דפריטא שפותיה, סבר אחוכי קמחייך ביה, חלשא דעתיה ונח נפשיה. למחר אמר להו רבי יוחנן לרבנן: חזיתו לבבלאה היכי עביד? אמרו ליה: דרכיה הכי. על לגבי מערתא, חזא דהוה הדרא ליה עכנא. אמר ליה: עכנא עכנא, פתח פומיך ויכנס הרב אצל תלמיד ולא פתח. יכנס חבר אצל חבר ולא פתח. יכנס תלמיד אצל הרב, פתח ליה. בעי רחמי ואוקמיה. אמר ליה: אי הוה ידענא דדרכיה דמר הכי, לא חלשא דעתאי, השתא ליתי מר בהדן. אמר ליה: אי מצית למיבעי רחמי דתו לא שכיבנא, אזילנא, ואי לא, לא אזילנא, הואיל וחליף שעתא, חליף. תיריה, אוקמיה, שייליה כל ספיקא דהוה ליה, ופשטינהו ניהליה. והינו דאמר רבי יוחנן: דילכון אמרי, דילהון היא.
מו רב חסדא הוה ליה ההוא אריסא, דהוה תקיל ויהיב תקיל ושקיל. סלקיה, קרא אנפשיה:  "וצפון לצדיק חיל חוטא".  "כי מה תקות חנף כי יבצע, כי ישל אלוה נפשו". רב הונא ורב חסדא, חד אמר: נפשו דנגזל. וחד אמר: נפשו של גזלן. מאן דאמר: נפשו של נגזל, דכתיב:  "כן ארחות כל בצע בצע, את נפש בעליו יקח". מאן דאמר: נפשו של גזלן, דכתיב:  "אל תגזל דל כי דל הוא, ואל תדכא עני בשער, כי ה' יריב ריבם וקבע את קבעיהם נפש". ואידך נמי, הכתיב: "נפש בעליו יקח"? מאי 'בעליו', בעליו דהשתא. ואידך נמי, הכתיב: "וקבע את קבעיהם נפש"? מה טעם קאמר, מה טעם "וקבע את קבעיהם", משום דקבעי נפש. אמר רבי יוחנן: כל הגוזל את חברו שוה פרוטה, כאלו נוטל נשמתו ממנו, שנאמר: "כן ארחות כל בצע בצע, את נפש בעליו יקח". ואומר:  "ואכל קצירך ולחמך, יאכלו בניך ובנותיך". ואומר:  "מחמס בני יהודה אשר שפכו דם נקיא בארצם". ואומר:  "אל שאול ואל בית הדמים על אשר המית את הגבענים". מאי ו'אומר'? וכי תימא: נפש דידיה אין, אבל נפש בניו ובנותיו, לא. תא שמע: "בשר בניו ובנותיו", וכי תימא: הני מילי היכא דלא יהיב דמי, אבל היכא דיהיב דמי, לא, תא שמע: "מחמס בני יהודה אשר שפכו דם נקי בארצם". וכי תימא: הני מילי היכא דקעביד בידים. אבל גרמא, לא, תא שמע: "אל שאול ואל בית הדמים אשר המית את הגבענים". וכי היכן מצינו שהרג שאול את הגבעונים? אלא, מתוך שהרג נוב עיר הכהנים שהיו מספקים להם מים ומזון, מעלה עליו הכתוב כאלו הרגן.
גבאי צדקה לוקחין מהן דבר מועט, אבל לא דבר מרבה, [והבדדין לוקחין מהן זיתים במדה, ושמן במדה. אבל לא זיתים במועט, ושמן במועט. רבן שמעון בן גמליאל אומר: לוקחין מנשים זיתים במועד. [נוסח אחר במועט] בגליל העליון, שפעמים אדם בוש למכר על פתח ביתו, ונותן לאשתו ומוכרת]. רבינא איקלע לבי מחוזא, אתו נשי דבי מחוזא, רמו קמיה כבלי ושירי. קביל מיניהו. אמר ליה רבה תוספאה לרבינא: והתניא: גבאי צדקה מקבלים מהן דבר מועט, אבל לא דבר מרבה! אמר ליה: הני לבני מחוזא, דבר מועט נינהו.  
סליקא מסכת בבא קמא