 
<b>שלא </b>יתן הפועל לתוך כליו שנאמר דברים כ״ג:כ״ה ואל כליך לא תתן. תניא בפרק השוכר את הפועלים כי תבא בכרם ריעך בביאת פועל הכתוב מדבר ואכלת ולא מוצץ הענבים ולהשליך הפסולת ענבים ולא ענבים ודבר אחר שלא יאכלם בפת או במלח. כנפשך מה נפשך אם חסמת פטור אף החוסם את הפועל פטור שבעך ולא אכילה גסה. ואל כליך לא תתן בשעה שאתה נותן לכליו של בעל הבית את אוכל וזה דוקא בשעת גמר מלאכה. <i data-commentator="Haggahot Chadashot on Sefer Mitzvot Katan" data-order="1"></i> ובשעה שאין אתה נותן לכליו של בעל הבית אין אתה אוכל ואין לוקין על לאו זה שהרי אם עשה כך חייב לשלם דגזלן הוא: 
