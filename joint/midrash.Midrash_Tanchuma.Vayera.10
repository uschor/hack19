‎ויבאו שני המלאכים סדמה. זה שאמר הכתוב: והמה מרו ועצבו את רוח קדשו ויהפך להם לאויב הוא נלחם בם . אמר רבי ירמיה בר אלעזר, חמשים ושתים שנה הקדוש ברוך הוא מעיד באנשי סדום ומזעזע עליהן את ההרים כדי שיעשו תשובה. אמר רבי שמעון בר יוחאי, מקרא מפרש הוא, המעתיק הרים ולא ידעו אשר הפכם באפו . כיון שלא עשו תשובה, הפכם. במה פרע מהם? מן השמים. אמר רבי שמעון בן לקיש: המליר הזה אם בקש מהם אדם להוציא ממנו חמין מוציא, צונן מוציא. וכשבקש הקדוש ברוך הוא הוציא מן לישראל מן השמים, שנאמר: הנני ממטיר לכם לחם מן השמים . וכשבקש, וה' המטיר על סדם ועל עמרה גפרית ואש מאת ה' מן השמים.