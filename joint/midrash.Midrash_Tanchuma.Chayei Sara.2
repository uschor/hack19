‎ואברהם זקן. אמר רבי יהושע בר נחמני, מפני ארבעה דברים הזקנה קופצת על אדם, מפני היראה ומפני כעס בנים ומפני אשה רעה ומפני המלחמות. מפני היראה, מדוד, דכתיב: ולא יכל דויד ללכת לפניו לדרש אלהים כי נבעת מפני חרב מלאך ה' . מה כתיב אחריו? ודויד זקן . מפני כעס בנים, מעלי, דכתיב: ועלי זקן מאד ושמע את כל אשר יעשון בניו לכל ישראל . מפני המלחמות, מיהושע, שלאחר שעשה מלחמות עם שלשים ואחד מלכים, מה כתיב בו, ויהושע זקן בא בימים . ומפני אשה רעה, דכתיב: ויהי לעת זקנת שלמה נשיו הטו את לבבו אחרי אלהים אחרים . אבל אברהם, אשתו מכבדתו וקוראתו אדני, שנאמר: ואדני זקן. ועליה נאמר, אשת חיל עטרת בעלה . לפיכך כתיב בה, וה' ברך את אברהם בכל.