‎ילמדנו רבנו, ההורג את הנפש בשגגה, להיכן היה גולה. כך שנו רבותינו, ההורג נפש בשגגה, גולה לערי מקלט לשלש הערים שבעבר הירדן ושלש שבארץ כנען. ויעקב אבינו גלה לחרן, בורח בנפשו, ונתירא שלא יהרג אותו הרשע עשו אחיו. מכיון שראהו הקדוש ברוך הוא בצרה גדולה נגלה עליו בחלום. אמר רבי אבהו בשם רבי שמעון בן לקיש כיון שראו האבנים שהיו תחת מראשותיו כבודו של הקדוש ברוך הוא נמחו כלם ונעשו אבן אחת. מנין, שעד שלא ישן, כתיב: ויקח מאבני המקום, אבנים הרבה. כיון שננער, כתיב: ויקח את האבן, אבן אחת.