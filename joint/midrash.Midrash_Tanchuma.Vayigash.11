‎ואת יהודה שלח לפניו, להתקין לו בית תלמוד, שיהא מורה שם הוראה, שיהא מלמד את השבטים. תדע לך שהוא כן. כיון שהלך יוסף מאצלו, היה יודע באיזה פרק פרש ממנו, שהיה משנה אותו. כיון שבאו אחי יוסף ואמרו לו עוד יוסף חי, ויפג לבו כי לא האמין להם. נזכר יעקב באיזה פרק פרש ממנו, ואמר בלבו, יודע אני שבפרק עגלה ערופה פרש יוסף ממני. ואמר להן, יתן לכם סימן באיזה פרק פרש ממני ואני מאמין לכם. ואף יוסף נזכר באיזה פרק פרש מאביו. מה עשה יוסף, נתן להם עגלות. כיון שראה יעקב את העגלות, מיד ותחי רוח יעקב אביהם. ללמדך, שבכל מקום שהיה הולך, היה עוסק בתורה כשם שעשו אבותיו. ועד עכשו לא נתנה התורה, והרי כתיב באברהם, עקב אשר שמע אברהם בקלי וישמר משמרתי מצותי חקותי ותורתי .
ומהיכן למד אברהם את התורה. רבי שמעון בן יוחאי אומר, נעשו שתי כליותיו כשני כדים של מים והיו נובעין תורה, שנאמר: אף לילות יסרוני כליותי . רבי לוי אמר, מעצמו למד את התורה, שנאמר: מדרכיו ישבע סוג לב ומעליו איש טוב . והיה מלמד לבניו תורה, שנאמר: כי ידעתיו למען אשר יצוה .
אמר לו הקדוש ברוך הוא, אתה למדת בניך תורה בעולם הזה, אבל לעולם הבא אני מלמדם תורה, שנאמר: וכל בניך למודי ה' ורב שלום בניך .