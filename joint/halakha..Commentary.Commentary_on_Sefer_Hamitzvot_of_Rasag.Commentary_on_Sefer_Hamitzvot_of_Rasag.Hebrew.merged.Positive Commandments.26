<b>השב תשיב אבדה.</b> לכאורה יש להעיר לדרכו של רבינו הגאון ז"ל אחר שמנה כאן עשה דהשבת אבדה למה חזר ומנה לקמן במספר הלאוין גם לאו דלא תוכל להתעלם האמור באבדה. הרי לפי מה שביארנו אין דרכו ז"ל למנות בכל כיו"ב אלא העשה או הלאו בלבד. אלא שראיתי להסמ"ק. שכבר ביארתי דגם הוא ז"ל אחז בדרכו של רבינו הגאון ז"ל בזה. וכתב בסי' ע"ו וז"ל שלא להתעלם מאבידה דכתב ומצאתה לא תוכל להתעלם. וזהו שלא ימתין מקחת האבידה עד שיתייאשו הבעלים. ובזה אין עשה דהשבה עכ"ל עיי"ש. הרי שכבר ביאר הסמ"ק שיש מקום ללאו זה אפי' בגוונא דליתא לעשה ולזה יש למנות הלאו בפ"ע אע"פ שכבר נמנית העשה. אלא שלא ביאר הסמ"ק מאי דקשה לאידך גיסא. דאחר שנמנה הלאו שכולל יותר מן העשה שוב לא הי' לו למנות העשה. והרי הסמ"ק גופי' מנה העשה בסי' רנ"א עיי"ש. איברא דלק"מ דגם העשה איתא במקום דליתא ללאו. וכמבואר בפ"ב דמציעא כ"ו ע"ב מדאמרינן התם אמר רבא ראה סלע שנפלה נטלה לפני יאוש ע"מ להחזירה ולאחר יאוש נתכוון לגזלה. עובר משום השב תשיבם. ופירש"י וז"ל לא תוכל להתעלם לא שייך אלא בכובש את העינים ונמנע מלהציל. הילכך הנוטלה ע"מ להחזיר ולאחר יאוש נתכוון לגזלה. אין כאן מתעלם. אבל השב תשיבם איכא משנטלה עד שישיבנה עכ"ל עיי"ש. ואף דבעל המאור ז"ל שם חלק על פירש"י. והעלה דכי קאמר עובר משום השב תשיבם. כיון דלא קאמר אינו עובר אלא משום השב תשיבם בלבד. משמע דמהשב תשיבם ולמטה קאמר. וה"ה בלא תוכל להתעלם דעובר עיי"ש. אבל כבר השיב עליו הרמב"ן ז"ל במלחמות שם. וכ"כ הראב"ד והריטב"א ז"ל הובאו בש"מ שם דדברי רש"י מוכרחים. וכ"כ התוס' שם בד"ה אינו עובר. ובקידושין ל"ד ע"א בד"ה מעקה ובשאר ראשונים שם עיי"ש. והשתא כיון דאיתי' ללאו במקום דלא שייכא העשה. ואיתא לעשה היכא דליתא ללאו. שפיר נמנין שניהם. גם נפק"מ בדבר שאינו עושה. דתנן התם כ"ח ע"ב דחייב למכרו מדכתיב והשבותו לו ראה איך תשיבנו לו עיי"ש. ופשיטא דליכא בזה אלא עשה בלבד. דהלאו לא שייך כאן כלל: 
