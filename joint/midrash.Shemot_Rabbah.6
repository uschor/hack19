וידבר אלהים אל משה ויאמר אליו אני ה' וארא אל אברהם אל יצחק, הדא הוא דכתיב : ופניתי אני לראות חכמה והוללות וסכלות כי מה האדם שיבוא אחרי המלך את אשר כבר עשוהו, הפסוק הזה נאמר על שלמה ועל משה, על שלמה כיצד, כשנתן הקדוש ברוך הוא תורה לישראל נתן בה מצוות עשה ומצוות לא תעשה, ונתן למלך מקצת מצוות, שנאמר : לא ירבה לו סוסים וכסף וזהב וגו' ולא ירבה לו נשים ולא יסור לבבו, עמד שלמה והחכים על גזרתו של הקדוש ברוך הוא ואמר למה אמר הקדוש ברוך הוא: לא ירבה לו נשים, לא בשביל שלא יסור לבבו אני ארבה ולבי לא יסור. אמרו רבותינו באותה שעה עלתה יו"ד שבירבה ונשתטחה לפני הקדוש ברוך הוא ואמרה רבון העולמים לא כך אמרת אין אות בטלה מן התורה לעולם, הרי שלמה עומד ומבטל אותי, ושמא היום יבטל אחת ולמחר אחרת עד שתתבטל כל התורה כלה. אמר לה הקדוש ברוך הוא שלמה ואלף כיוצא בו יהיו בטלין וקוצה ממך איני מבטל. ומנין שבטל אותה מן התורה וחזר לתורה, שנאמר : שרי אשתך לא תקרא שמה שרי כי שרה שמה. והיכן חזר : ויקרא משה להושע בן נון יהושע. ושלמה שהרהר לבטל אות מן התורה מה כתיב בו : דברי אגור בן יקה, שאגר דברי תורה והקיאן. : נאם הגבר לאיתיאל, דבר זה שאמר הקדוש ברוך הוא: לא ירבה לו נשים, לא אמר לו אלא בשביל: לא יסור לבבו. : לאיתיאל, שאמר אתי אל, ואכל, מה כתיב ביה : ויהי לעת זקנת שלמה נשיו הטו את לבבו. אמר רבי שמעון בן יוחאי נוח לו לשלמה שיהא גורף ביבין שלא נכתב עליו המקרא הזה, ולכך אמר שלמה על עצמו : ופניתי אני לראות חכמה ודעת הוללות וסכלות, אמר שלמה מה שהייתי מחכים על דברי תורה והייתי מראה לעצמי שאני יודע דעת התורה, ואותו הבינה ואותו הדעת, של הוללות וסכלות היו. למה, כי מה האדם שיבוא אחרי המלך את אשר כבר עשוהו, מי הוא שיהיה רשאי להרהר אחר מדותיו וגזרותיו של מלך מלכי המלכים הקדוש ברוך הוא דברים אשר הם חצובים מלפניו, שכל דבר ודבר שיוצא מלפניו טרם הוא נמלך בפמליא של מעלה ומודיע להם הדבר כדי שידעו ויעידו כלן כי דינו דין אמת וגזרותיו אמת וכל דבריו בהשכל, וכן הוא אומר : כל אמרת אלוה צרופה, ואומר : בגזרת עירין פתגמא, שלפי שהרהרתי אחר מעשיו נכשלתי, כיצד נאמר על משה לפי שכבר הודיע הקדוש ברוך הוא למשה שלא יניח אותם פרעה לילך, שנאמר : ואני ידעתי כי לא יתן אתכם מלך מצרים להלך, ואני אחזק את לבו, ומשה לא שמר את הדבר הזה אלא בא להתחכם על גזרתו של הקדוש ברוך הוא, והתחיל אומר: ה' למה הרעתה לעם הזה, התחיל לדון לפניו [כמו שכתוב למעלה]. ועל זה נאמר שאותה חכמה ודעת של משה של הוללות וסכלות היו. כי מה האדם שיבוא אחרי המלך, וכי מה היה לו להרהר אחר מדותיו של הקדוש ברוך הוא את אשר כבר עשוהו, מה שכבר גלה לו שהוא עתיד לחזק את לבו בעבור לעשות לו דין תחת אשר העבידם בעבודה קשה, ועל דבר זה בקשה מדת הדין לפגע במשה, הדא הוא דכתיב: וידבר אלהים אל משה, ולפי שנסתכל הקדוש ברוך הוא שבשביל צער ישראל דבר כן חזר ונהג עמו במדת רחמים, הדא הוא דכתיב: ויאמר אליו אני ה'.
דבר אחר, וידבר אלהים אל משה, הדא הוא דכתיב : כי העשק יהולל חכם ויאבד את לב מתנה, כשחכם מתעסק בדברים הרבה מערבבין אותו מן החכמה, ויאבד את לב מתנה, מן התורה שנתנה מתנה בלבו של אדם. דבר אחר, כי העשק יהולל חכם, המתעסק בצרכי צבור משכח תלמודו, אמר רבי יהושע בן לוי ששים הלכות למדני רבי יהודה בן פדיה בחרישת הקבר, וכלן נשתכחו ממני בשביל שהייתי עוסק בצרכי צבור. אמר רבי יהודה בר סימון כי העשק יהולל חכם, זה משה. עושק שעשקו אותו דתן ואבירם, יהולל חכם, ערבבו אותו. ויאבד את לב מתנה, וכי תעלה על דעתך שהיה משה מתאבד, אלא הם שהקניטוהו ואמרו לו : ירא ה' עליכם וישפט, ואף הוא מקפיד ואומר : ומאז באתי אל פרעה, אמר לו הקדוש ברוך הוא אני הכתבתי עליך שאתה ענו ואתה מקפיד על דברי, חייך יש לך לידע, שנאמר : טוב אחרית דבר מראשיתו, טובה אחריתן של ישראל מראשית שנתתי להם במצרים, שנאמר : ויאמר ה' אל משה עתה תראה, באותה שעה בקשה מדת הדין לפגע בו, שנאמר: וידבר אלהים אל משה, אמר לו הקדוש ברוך הוא וכי בשר ודם אני במדותי שאיני מרחם, הדא הוא דכתיב: ויאמר אליו אני ה'. ורבי יוסי בן רבי חנינא אמר: אלהים על המצריים, אני ה', על ישראל.
דבר אחר, וידבר אלהים אל משה, רבי מאיר אמר משל למלך בשר ודם שהיה משיא בתו, קרא לקרתני אחד להיות סרסור ביניהן, התחיל מדבר בגסות כנגדו, אמר המלך מי הגיס את לבך לא אני הוא שעשיתיך סרסור. כך אמר הקדוש ברוך הוא למשה מי גרם לך שתרבה דברים הללו אני הוא שגדלתי לך. ורבי יהודה אמר כך אמר משה, בשעה שאמרת לי : לכה ואשלחך אל פרעה, במדת רחמים אמרת לי שאתה עתיד לגאלן, שמא עד שבאתי נהפכה למדת הדין. אמר לו הקדוש ברוך הוא: אני ה', במדת רחמים אני עומד, הוי: ויאמר אליו אני ה'.
וארא אל אברהם, אמר לו הקדוש ברוך הוא למשה חבל על דאבדין ולא משתכחין, הרבה פעמים נגליתי על אברהם יצחק ויעקב באל שדי ולא הודעתי להם כי שמי ה' כשם שאמרתי לך ולא הרהרו אחר מדותי, אמרתי לאברהם : קום התהלך בארץ לארכה ולרחבה וגו', בקש לקבר שרה ולא מצא עד שקנה בדמים ולא הרהר אחר מדותי, אמרתי ליצחק : גור בארץ הזאת כי לך ולזרעך וגו', בקש לשתות מים ולא מצא אלא : ויריבו רעי גרר עם רעי יצחק, ולא הרהר אחר מדותי. אמרתי ליעקב : הארץ אשר אתה שכב עליה וגו', בקש מקום לנטות אהלו ולא מצא עד שקנה במאה קשיטה, ולא הרהר אחר מדותי ולא שאלני מה שמי כשם ששאלת אתה, ואתה תחלת שליחותי אמרת לי מה שמי, ולבסוף אמרת : ומאז באתי אל פרעה. ועל זה נאמר: וגם הקמתי את בריתי, שנתנה להם כמו שאמרתי להם שאתן להם את הארץ ולא הרהרו אחרי. וגם אני שמעתי את נאקת בני ישראל, לפי שהן לא הרהרו אחרי, וגם אף על פי שישראל שבאותו הדור לא היו נוהגין כשורה, שמעתי נאקתם בעבור הברית שכרתי עם אבותיהם, הדא הוא דכתיב : ואזכר את בריתי. לכן אמר לבני ישראל, אין לכן אלא לשון שבועה, שנאמר : ולכן נשבעתי לבית עלי, נשבע הקדוש ברוך הוא שיגאלם, שלא יירא משה שמא מדת הדין יעכב גאלתן. והוצאתי אתכם מתחת סבלת מצרים, ארבע גאלות יש כאן, והוצאתי, והצלתי, וגאלתי, ולקחתי. כנגד ארבע גזרות שגזר עליהן פרעה. וכנגדן תקנו חכמים ארבע כוסות בליל הפסח, לקים מה שנאמר : כוס ישועות אשא ובשם ה' אקרא, והבאתי אתכם אל הארץ אשר נשאתי את ידי, אעשה להן מה שאמרתי לאבותיהן שאתן להם את הארץ ויהיו יורשין אותה בזכותן.
וידבר משה כן אל בני ישראל ולא שמעו אל משה וגו', היה קשה בעיניהם לפרש מעבודת כוכבים, וכן יחזקאל מפרש ואומר : איש שקוצי עיניו השליכו ובגלולי מצרים אל תטמאו, ראה מה כתיב : איש שקוצי עיניו לא השליכו ואת גלולי מצרים לא עזבו, בא דבר אל פרעה מלך מצרים, המשל אומר מן שטיא לית הניא אלא מן קציא. וידבר משה לפני ה' וגו'.