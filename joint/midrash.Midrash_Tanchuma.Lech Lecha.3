‎ויאמר ה' אל אברהם לך לך. זה שאמר הכתוב: שמעי בת וראי והטי אזנך ושכחי עמך ובית אביך . שמעי בת וראי והטי אזנך, זה אברהם. ושכחי עמך ובית אביך , זו עבודה זרה. ואומר: אמרים לעץ אבי אתה וגו' . ויתאו המלך יפיך , זה מלך מלכי המלכים, והוא חפץ ליפותו בעולם הזה ולעולם הבא. כי הוא אדניך והשתחוי לו .
אמר רבי אבין, משל לצלוחית של פליטון הנתונה בבית הקברות ולא היה אדם יודע ריחה. מה עשו? נטלוה וטלטלוה ממקום למקום והודיעו ריחה בעולם. כך היה אברהם דר בתוך עובדי עבודה זרה, אמר לו הקדוש ברוך הוא, לך לך מארצך ואני אודיע טבעך בעולם. לך לך, מהו לך לך, ל' שלשים, כ' עשרים, הרי עולה בגימטריא מאה. רמז לו, כשתהיה בן מאה, תוליד בן כשר, הדא הוא דכתיב, ואברהם בן מאת שנה וגו' .
ורבי לוי אומר, נסיון הראשון כנסיון האחרון. נסיון הראשון, בלך לך מארצך. נסיון האחרון, בלך לך אל ארץ המריה . אמר רבי חנינא, בא וראה חבתו של אברהם לפני בוראו, שבן שלש שנים הכיר בוראו, שנאמר: עקב אשר שמע אברהם וגו' , ע' שבעים, ק' מאה, ב' שנים, הרי מאה ושבעים ושנים, וכל ימיו של אברהם מאה ושבעים וחמש, הא למדת, שבן שלש שנים הכיר את בוראו.
אל הארץ אשר אראך, לא אמר לו למקום פלוני, זו נסיון בתוך נסיון. יש אדם שהולך ואינו יודע לאיזה מקום הוא הולך. מה עשה? נטל את כליו ואת אשתו וילך אברם כאשר דבר אליו. ואעשך, אין כתיב ואשימך, אלא ואעשך. אמר לו: אותך אני בורא בריה חדשה, כענין שנאמר: ויעש אלהים את הרקיע , ויעש אלהים את שני המארת וגו' . אמר רבי פנחס הכהן בר חמא, אימתי עשה הקדוש ברוך הוא את אברהם לגוי גדול, משקבלו ישראל את התורה, שכן משה אמר להם: ומי גוי גדול וגו' .