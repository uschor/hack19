והיה בהניח ה' אלהיך לך. רבי עזריה ורבי יהודה בר סימון בשם רבי יהודה בר אלעאי אומר, על שלשה דברים נצטוו ישראל בכניסתן לארץ. למנות עליהם מלך, ולבנות להם בית הבחירה, ולהכרית זרעו של עמלק. למנות עליהם מלך, דכתיב: שום תשים עליך מלך . לבנות להם בית הבחירה, דכתיב: ועשו לי מקדש . להכרית זרע עמלק, דכתיב: והיה בהניח ה' אלהיך וגו' תמחה את זכר עמלק. רבי יהושע בן לוי בשם רבי אלכסנדרי אמר, כתוב אחד אומר, תמחה את זכר עמלק. וכתוב אחד אומר, כי מחה אמחה . כיצד יתקימו שני כתובים אלו. עד שלא פשט ידו בכסא, תמחה. כשפשט ידו בכסא, מחה אמחה. אפשר בשר ודם יכול לפשט ידו בכסא של הקדוש ברוך הוא. אלא על ידי שהחריב ירושלים, שכתוב בה, בעת ההיא יקראו לירושלים כסא ה' . לפיכך מחה אמחה. ונאמר, כי יד על כס יה מלחמה לה' . תני בשם רבי אלעאי, שבועה נשבע הקדוש ברוך הוא ואמר, ימיני ימיני, כסאי כסאי, אם יבאו גרים מכל אמות העולם אני מקבלן, וזרעו של עמלק איני מקבלו לעולם. אף דוד עשה כן, שנאמר: ויאמר דוד אל הנער המגיד אי מזה אתה, ויאמר בן איש גר עמלקי אנכי . אמר רבי יצחק, בנו של דואג האדומי היה. ויאמר אליו דוד דמיך על ראשך כי פיך וגו' . דמיך כתיב: הרבה דמים שפכת, הרגת נב עיר הכהנים. מדר דר , אמר הקדוש ברוך הוא, מדר דר, אנא בתרה לדרי דרין. רבי אליעזר ורבי יהושע ורבי יוסי. רבי אליעזר אומר, מדורו של משה עד דורו של שמואל. ורבי יהושע אומר, מדורו של שמואל עד דורו של מרדכי ואסתר. ורבי יוסי אומר, מדורו של מרדכי ואסתר עד מלך המשיח, שהוא שלשה דורות. ומנין לדורו של משיח שהוא שלשה דורות, שנאמר: ייראוך עם שמש ולפני ירח דור דורים . דור, חד. דורים, שנים, הרי תלת. רבי ברכיה בשם רבי אבא בר כהנא אמר, כל זמן שזרעו של עמלק קים, כאלו כנף מכסה את הפנים. אבד זרעו מן העולם, לא יכנף עוד מוריך . רבי לוי בשם רבי אחא ברבי חנינא אומר, כל זמן שזרעו של עמלק בעולם, לא השם שלם, ולא הכסא שלם. אבד זרעו של עמלק, השם שלם והכסא שלם. מה טעם. האויב תמו חרבות לנצח וגו' . מה כתיב אחריו, וה' לעולם ישב כונן למשפט כסאו , הרי השם שלם והכסא שלם. אמן וכן יהי רצון.