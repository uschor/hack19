<b>ויחי</b><br><b>שאילתא</b> דאילו שכיב מרע דיהיב מתנה ומית מתנתו מתנה ואע"ג דבריא דיהיב מתנה לא מקניא ליה במטלטלי עד דמשיך <i data-commentator="Haamek Sheilah" data-order="1"></i> במקרקעי עד דמחזיק או בשטרא או בחליפין שכיב מרע לא צריך כיון דאמר מר מתנת שכיב מרע ממילא מקנייא דאמר רבי זירא אמר רב מניין למתנת שכיב מרע שהיא מן התורה שנאמר והעברתם את נחלתו לבתו למימרא דיש לך העברה אחרת שהיא כמוה בירושה דממילא קניא ואיזו זו זו מתנת שכיב מרע דיהיב מתנה מתנתו קיימת <i data-commentator="Haamek Sheilah" data-order="2"></i> ואמר רבא אמר רב נחמן מתנת שכיב מרע מדרבנן היא וחיישינן שלא תטרף דעתו עליו <i data-commentator="Haamek Sheilah" data-order="3"></i> דילמא עד לא משיך ומחזיק מיטרפא דעתי׳ וכד אתי לאחזוקי בהנהו ניכסי אישתכח דבלא דעתיה דשכיב מרע משיך או מחזיק להון <i data-commentator="Haamek Sheilah" data-order="4"></i> ואמרינן אי הוה בדעתיה הוה הדר ביה דקיימא לן כל שאילו עומד חוזר במתנתו הילכך תיקנו רבנן דמקני שכיב מרע בדיבורא לחודא ולא צריך לא קניין ולא חזקה ולא משיכה <i data-commentator="Sheilat Shalom" data-order="43"></i>דאי מצריך ליה בר משיכה וחזקה סבר דילמא לא מיתעבד מאי דקא בעי ומעייל טירדא בדעתיה והיכא דפליגינון לכולה נכסיה ועמד מחליו חוזר בו ואע"ג דקנו מיניה דאיכא למימר מתנת בריא קא יתיב חוזר בו דאמר שמואל שכיב מרע שכתב כל נכסיו אע"ג שקנו מידו אם עמד חוזר בידוע שלא היה קניין אלא מחמת מיתה והיכא דשייר מן נכסי׳ דאי קאים סמיך עלייהו אם עמד אינו חוזר: 
<b>ברם</b> צריך היכא דשייר דקאמר מתנתו מתנה מי צריך קניין אי לא מי אמרינן כיון דשכיב מרע הוא לא צריך קניין דאם כן אתי לאיטרופי דעתיה או דילמא הני מילי היכא דקא מפקיד אכולהו נכסי דקא מסיק אדעתיה דמית דחשו ליה רבנן דילמא מיטרפא דעתיה אבל הכא כיון דמקצת הוא דקא מפקד ולא קא מפקד אכולהו נכסי <i data-commentator="Haamek Sheilah" data-order="5"></i> בתורת בריא קא יהיב ליה ולא קא מסיק אדעתיה מיתה וצריך קניין ת"ש דאיתמר מתנת שכיב מרע במקצת צריכא קניין ואע"ג דמית מצוה מחמת מיתה היא לא בעי קניין ואם עמד אינו חוזר אע"פ שלא קנו מידו והמחלק כל נכסיו אע"פ שקנו מידו אם עמד חוזר אם מת אינו חוזר אע"פ שלא קנו מידו: 
<b>אי נמי</b> ברם צריך שייר קרקע כל דהוא דקא תני דוקא קרקע או דילמא אפי' מטלטלי כל שהוא דקתני כל שהוא ממש או דילמא כדי פרנסתו ת"ש דאמר רבא אמר רב נחמן חמשה עד שיכתבו כל נכסיהם ואלו הן שכיב מרע ועבדו ואשתו ובניו ושברחו וסימן ע׳ש׳ב׳ב׳ פי׳ שכיב מרע שכתב כל נכסיו לאחרים לא עשה כלם אלא אם כן שייר כל שהוא ולאו קרקע דוקא אלא שייר דוקא עבדו הכותב כל נכסיו לעבדו יצא לחירות שייר כל שהוא לא יצא <i data-commentator="Haamek Sheilah" data-order="6"></i> אשתו הכותב כל נכסיו לאשתו לא עשאה אלא אפוטרופא הא שייר קרקע כל שהוא ומת מתנתו קיימת ואע"ג דלאו קנו מיניה דאי מצוה מחמת מיתה לא בעי קניין והני מילי הוא דמית ואי לא מית אע"ג דקנו מיניה וקים הדר בכל דעבד דמצוה מחמת מיתה ובניו פירוש הכותב כל נכסיו לבניו <i data-commentator="Haamek Sheilah" data-order="7"></i> וכתב לאשתו קרקע או מטלטלי כל שהוא בפניה ושתקה איבדה כתובתה ואי צווחת הא צווחת ושברחו פירוש המברחת כל נכסיה מבעלה מיקמי דתיהוי ליה <i data-commentator="Haamek Sheilah" data-order="8"></i> לא עשתה ולא כלום ואם שיירה כל שהוא שפיר עבדת ובכולהו אפילו מטלטלי הוי שיור לבד מכתובת אשה דמקרקעי תקינו רבנן מטלטלי לא תקינו רבנן <i data-commentator="Haamek Sheilah" data-order="9"></i> ואע"ג דפליגי עליה רב יהודה ורבי ירמיה בר אבא <i data-commentator="Sheilat Shalom" data-order="44"></i>הילכתא כרב נחמן בדיני דקאמ' בכולהו מטלטלי נמי הוי שיור לבד מכתובת אשה מדקאמר עד שיכתבו כל נכסיהן אלמא קרקע לאו דווקא כל שהוא דווקא ולא בעינן כדי פרנסתו: 
