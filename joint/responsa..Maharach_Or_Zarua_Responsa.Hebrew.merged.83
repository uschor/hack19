<b>כתב </b>בספר התרומה שבימות החורף אסור ליתן פשטידא על התנור בשבת כדי שיהא נמחה שומנו שנקרש כדתנן אין מרסקין לא את השלג ולא את הברד וכו'. וכתב בספר המצות דיותר משמע משם להיתר דמסיים אבל נותן הוא לתוך הכוס ולתוך הקערה ואינו חושש. ולי נראה לקיים דברי ספר התרומה דבשבת מלאכת מחשבת אסרה תורה רק שהמלאכה נעשית על ידה כאשר הוא מחשב בזה מתחייב כאלו היה עושה בידים כמו אופה הוא מדביק הפת בתנור והיא נאפת מאיליה ומבשל וזורה ורוח מסייעתו כדאמר בהכונס, ומעתה גם כאן כשהוא נותן הפשטידא על התנור כדי שימחה שומנו אף על פי שאחר כך נמחה מאליו כאלו היה ממחהו בידו, וההיא דסוגיא במה טומנין דנותן הוא לתוך הכוס התם פירש רש"י זצ"ל לצונן ואם כן אינו מתכוין שיהא נמס ונמחה כלומר שאינו חפץ לשתות מי השלג והברד אלא לצנן מה שבכוס ובקערה ואף על פי שפסיק רישיה הוא שאי אפשר שלא יהא נמחה ונמס, הוי פסיק רישיה דלא ניחא ליה אלא במקום מצוה להתענג בשבת הוי במקום מצוה. ומטעם זה אין נראה לי מה שכתב בתוס' כתובות בגליון והילכתא מותר לבעול בתחלה בשבת ודווקא שיהא בקי בהטייה דלא להוי פסיק רישיה, ואני אומר אפילו אינו בקי מותר דהוי ליה פסיק רישיה דלא ניחא ליה במקום מצוה דללישנא דחבורי מיחבר להנאת עצמו הוא צריך וללישנא דמיפקד פקיד לדם הוא צריך. 