‎ויאמר ליוסף הנה אביך חולה. ילמדנו רבנו, מהו לברך על הנר ועל הבשמים של מתים. כך שנו רבותינו, אין מברכין לא על האור ולא על הבשמים של מתים. מאי טעמא. שכתוב, לא המתים יהללו יה .
אמר רבי מאיר, מתי עובדי עבודה זרה, מתין. אבל מתיהן של ישראל אינן מתים, מפני שבזכותן החיים עומדין. שכן אתה מוצא, כשעשו ישראל אותו מעשה, אלולי שהזכיר משה רבנו זכות האבות, כבר היו אבודין ישראל מן העולם, שנאמר: זכר לאברהם ליצחק ולישראל עבדיך . לפיכך קשה לפני הקדוש ברוך הוא לגזר מיתה על הצדיקים, שנאמר: יקר בעיני ה' המותה לחסידיו . מה הקדוש ברוך הוא עושה, מראה להם מתן שכרן, כדי שיתבעו מיתה בפיהן. רבי אבהו כשנטה למות, הראה לו הקדוש ברוך הוא מתן שכרו. ותמה ואמר, כל אלה לאבהו. קרא על עצמו, ואני אמרתי לריק יגעתי לתהו והבל כחי כליתי אכן משפטי את ה' . מיד נתאוה למיתה.
ואף אברהם תבע מיתה בפיו, שנאמר: ואנכי הולך ערירי . לכך אמר לו הקדוש ברוך הוא, ואתה תבוא אל אבתיך בשלום . יצחק תבע מיתה בפיו, שנאמר: ואברכך לפני ה' לפני מותי . לכך כתיב: ויגוע יצחק וימת . יעקב תבע מיתה, שנאמר: אמותה הפעם . אמר לו הקדוש ברוך הוא, אתה אמרת אמותה הפעם, תשב שבע עשרה שנה. וחלה ונאסף.