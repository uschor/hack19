<b>וששאל </b>מ"ו על שמעון שחירף אביו של ראובן בדבר גנאי. וראובן השיב לא אבי אלא אביו. ואביו של שמעון תלמיד חכם וזקן היה. וכבר נפטרו שניהם. ודאי איסורא איכא להוציא לעז על המתים. ומצינו אפילו רבן של נביאים נענש. על שאמר והנה קמתם תחת אבותיכם תרבות וגומר. אמנם דיני קנסות ובושת לא דיינינן להו בבבל. אלא שב"ד מכין ועונשין שלא מן התורה. הכל לפי מה שהוא אדם ולפי צורך השעה. אם ראובן רוצה לישבע שלא ידע במה גינה את אביו. ובמהירות השיב כך בלא מתכוון אלא אביו. נראה שיש די בכך. ועוד למה יעשה פירוש לפירושו שנשבע על פלוני ופלוני להניח כל דברי ריבות שביניהם. ועתה הוא אומר לא עלתה על דעתי. על זה נמצא מערים על השבועה. ואין טוב להערים בה כי עונשין עליה. אפילו כמי שנשבע על האמת. וגם זה הדבר יניח על פלוני ופלוני ויקיים שבועתו. כי אינו פוגם את כבוד אביו בכך. ועוד אף על גב דתנן בפרק המניח בבא קמא דף לג שני אנשים שחבלו זה בזה משלמין במותר נזק שלם. בדיני בושת וקנסות כגון זה נראה כמו שכתב מ"ו בשם ה"ר יהודא ז"צל. דכיון שהורגלו העולם כשזה מחרף אביו של זה הוא משיב אדרבה אביך. ואדרבה המתחיל היה ראוי לענשו על כבוד אביו של שכנגדו. ועל כבוד אביו של עצמו שגרם לו להתבזות. אחרי שכך הוא רגילות שכך משיבין. משגש אורחתיה דאבוה. סוף דבר שניהם. ילכו אצל חבר ויתן להם כפרה על שהזכירו שוכני עפר לקלון. הכל לפי המבייש והמתבייש. אבל שמעון אין לתובעו כי נראה כעובר על שבועתו כמו שכתב מורי: 