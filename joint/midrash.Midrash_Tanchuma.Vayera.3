‎באלני ממרא. ולמה באלני ממרא? יתברך שמו של הקדוש ברוך הוא שאינו מקפח שכר של כל בריה. שלשה אוהבים היו לאברהם: ענר אשכול וממרא. וכיון שאמר לו הקדוש ברוך הוא שימול, הלך לקחת מהם עצה. הלך אצל ענר, אמר: כך וכך אמר לי הקדוש ברוך הוא. אמר לו: ענר: בעל מום רוצה אתה לעשותך שיהיו קרוביהן של המלכים שהרגת באין והורגין אותך ואין אתה יכול לברח מפניהם? הניחו והלך אצל אשכל, אמר לו: כך וכך אמר לי הקדוש ברוך הוא. אמר לו אשכול: אתה זקן, אם אתה תמול יצא ממך דם הרבה ולא תוכל לסבל ותמות. הניחו והלך אצל ממרא, אמר לו: כך וכך אמר לי הקדוש ברוך הוא: מה תיעצני? אמר לו ממרא: בדבר הזה אתה מבקש עצה, הלא הוא שהצילך מכבשן האש ועשה לך כל הנסים, והצילך מן המלכים, ואלולי כחו וגבורתו היו הורגין אותך, והציל רמ״‎ח אברים שבך, ומקצת אבר אחד אתה מבקש עצה, עשה כמצותו. אמר הקדוש ברוך הוא יתברך, אתה שנתת עצה שימול, איני נגלה אליו אלא בתחומך, הדא הוא דכתיב: וירא אליו ה' באלני ממרא.
והוא ישב פתח האהל כחם היום, מהו כחם היום? הרתיח הקדוש ברוך הוא אותו היום, כדי שלא יהו עוברים ושבים באים וילך אברהם ויצטער להכניסם לכלכלם.
דבר אחר, עד שיפוח היום, זה יום הדין, שנאמר: כי הנה היום בא בער כתנור והיו כל זדים וכל עשה רשעה קש ולהט אתם היום הבא אמר ה' צבאות אשר לא יעזב להם שרש וענף .
ונסו הצללים, שאין בו צל לרשעים, שנאמר: אין חשך ואין צלמות להסתר שם פעלי און .
אלך לי אל הר המור, זה בית המקדש שהיו מקריבין בו מור. ואל גבעת הלבונה, זו ירושלים שהיו מקריבין במנחותיהם לבונה.