ועברתם את הירדן וישבתם בארץ וגו', והיה המקום אשר יבחר וגו'.  רבי יהודה אומר: שלש מצות נצטוו ישראל בשעת כניסתן לארץ: למנות להם מלך, ולבנות בית הבחירה, ולהכרית זרעו של עמלק.

ואיני יודע איזה יקדים, ת"ל  כי יד על כס י-ה מלחמה לה' בעמלק;  [משישב] המלך על כס י-ה - אתה מכרית זרע עמלק. ומנין שכסא י-ה זה המלך? שנאמר  וישב שלמה על כסא ה' למלך.

ועדיין איני יודע איזה יקדים, אם לבנות בית הבחירה אם להכרית זרעו של עמלק, ת"ל אשר ה' א-להיכם מנחיל אתכם והניח לכם וגו' וישבתם בטח והיה המקום אשר יבחר ה'. ואומר  ויהי כי ישב המלך בביתו וה' הניח לו מסביב מכל אויביו,  ויאמר המלך אל נתן הנביא ראה נא אנכי יושב בבית ארזים וארון הא-להים יושב בתוך היריעה. .
