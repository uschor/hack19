<b>ואשר </b>שאלת ראובן רצה למכור את ביתו שהחזיק בו כמה שנים. ושמעון מחה בידו לאמר יש לי עליו טענה. וראובן אמר ארד עמך לדין. ושמעון אמר איני חפץ עכשיו. אך לכשאחפוץ וכו'. עבור דברים כאלה הורגלנו בכל מלכותינו שכל מי שמוכר קרקע מחרימין בבית הכנסת על כל היודע שום ערעור על קרקע זה שיגיד לפני טובי העיר קודם שיצא מחצר בית הכנסת. ואחרי שמדקדקים בערעורים ורואין בהן שאין בהם ממש. כותבין כך וכך החרמנו ביום פלוני ולא יצא לא קול ולא טענה על קרקע פלו' ומעכשיו זיכינו פלוני באותה קרקע. ואם יבא מכאן שום אדם שהיה כאן באותה שעה ויערער עליו לא יהא ממש בדבריו. ולא יהא אדם רשאי לזקק לדין זה: 