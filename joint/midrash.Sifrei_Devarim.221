וכי יהיה באיש, חטא משפט מות והומת.  האיש נתלה ואין האשה נתלית. רבי אליעזר אומר אף האשה נתלית. 
אמר להם רבי אליעזר, והלא שמעון בן שטח, תלה נשים באשקלון! אמרו לו, שמונים נשים תלה, ואין דנים שנים ביום אחד; אלא שהשעה צריכה, ללמד בה את אחרים. 
ותלית אותו. יכול יהיו כל הנסקלים נתלים? תלמוד לומר כי קללת א-להים תלוי, אחר שריבה הכתוב, מיעט. הרי אנו למדין אותו מן המגדף - מה מגדף מיוחד שפושט ידו בעיקר, והוא נתלה; כך כל הפושט ידו בעיקר, הוא נתלה. רבי אליעזר אומר, מה המגדף מיוחד שהוא נסקל, והרי הוא נתלה; כך כל הנסקלים - נתלים. יכול יהיו תולים אותו חי? תלמוד לומר והומת ותלית אותו. 
" אותו " ולא את כליו.  "אותו" ולא את זוממיו. "אותו", מלמד שאין דנים שנים ביום אחד. 
על עץ. בעץ התלוש ולא בעץ המחובר. 
מנין למלין את מתו, שעובר בלא תעשה? תלמוד לומר "לא תלין נבלתו על העץ". הלינו לכבודו להביא לו ארון ותכריכים, יכול יהיה עובר עליו? תלמוד לומר "על העץ". מה עץ מיוחד, שהוא ניוול לו, אף כל שהוא ניוול לו. 
"לא תלין נבלתו על העץ" - מצות לא תעשה, "כי קבור תקברנו" - מצות עשה. כיצד עושים לו? ממתינים לו עד שחשכה, ותולין לו, ומתירין אותו. ואם  [לן], עובר בלא תעשה, שנאמר "לא תלין נבלתו וגו'". 
כלומר, מפני מה זה תלוי? מפני שקלל את השם, ונמצא [שם שמים] מתחלל! 
האיש נסקל ערום ואין האשה נסקלת ערומה. רבי יהודה אומר, אחד האיש ואחד האשה. אלא שהאיש, תולין אותו ופניו כלפי העם, ואחוריו כלפי העץ; והאשה, פניה כלפי העץ, ואחוריה כלפי העם. האיש מכסים אותו פרק אחד מלפניו, והאשה שני פרקים - אחד מלפניה ואחד מאחריה, מפני שכולה ערוה. 
"ולא תטמא את אדמתך" - ונמצא שם שמים מתחלל. 
"אשר ה' א-להיך נותן לך" - להזהיר בית דין על כך. 