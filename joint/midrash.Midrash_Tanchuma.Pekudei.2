‎אלה פקודי המשכן. זה שאמר הכתוב: ה' אהבתי מעון ביתך ,
זה ההיכל שהוא מכון במקום משכן כבודך. אמר רבי שמעון בן יוחאי, זאת אומרת, שההיכל שלמטה מכון כנגד היכל של מעלה, שנאמר: מכון לשבתך פעלת ה' מקדש אדני כוננו ידיך .
אמר רבי יעקב ברבי אסי, למה הוא אומר, ה' אהבתי מעון ביתך ומקום משכן כבודך , בשביל ששקול כנגד בריאת עולם. כיצד, בראשון כתיב: בראשית ברא אלהים את השמים ואת הארץ, וכתיב: נוטה שמים כיריעה . ובמשכן מה כתיב: ועשית יריעת עזים . בשני, יהי רקיע, ואומר בהן הבדלה, שנאמר: ויהי מבדיל בין מים למים. ובמשכן כתיב: והבדילה הפרכת לכם . בשלישי כתיב מים, שנאמר: יקוו המים. ובמשכן כתיב: ועשית כיור נחשת וכנו נחשת וגו' ונתת שמה מים . ברביעי ברא מאורות, דכתיב: יהי מארת ברקיע השמים. ובמשכן כתיב: ועשית מנרת זהב . בחמישי ברא עופות, שנאמר: ישרצו המים שרץ נפש חיה ועוף יעופף. ובמשכן, כנגדן לעשות קרבנות, כבשים ועופות. ובמשכן, והיו הכרבים פרשי כנפים למעלה . בששי נברא אדם, שנאמר: ויברא אלהים את האדם בצלמו , בכבוד יוצרו. ובמשכן כתיב אדם, שהוא כהן גדול, שנמשח לעבד ולשמש לפני ה'. בשביעי, ויכלו השמים והארץ. ובמשכן כתיב: ותכל כל עבודת בבריאת העולם כתיב ויברך אלהים ובמשכן כתיב ויברך אתם משה. בבריאת העולם כתיב: ויכל אלהים. ובמשכן כתיב: ויהי ביום כלות . בבריאת העולם כתיב: ויקדש אתו. ובמשכן כתיב: וימשח אתו ויקדש אתו . ולמה המשכן שקול כנגד שמים וארץ. אלא מה שמים וארץ הם עדים על ישראל דכתיב העדתי בכם היום את השמים ואת הארץ , אף משכן עדות לישראל, שנאמר: אלה פקודי המשכן משכן העדת. לכך נאמר: ה' אהבתי מעון ביתך ומקום משכן כבודך וגו'.
ולמה משכן משכן שני פעמים. אמר רבי שמואל, שבית המקדש עתיד להתמשכן שני פעמים, חרבן ראשון וחרבן שני. ולפיכך אמר, משכן שני פעמים.
דבר אחר, משכן העדת עדות לכל האמות שנתרצה הקדוש ברוך הוא לישראל על מעשה העגל. כיצד, כשעשו אותו מעשה, עמד משה ולמד עליהם סנגוריא, עד שנתרצה להם הקדוש ברוח הוא. אמר משה, רבונו של עולם, ומי מודיע לאמות שנתרצית. אמר לו: לך אמר להם, ועשו לי מקדש ושכנתי בתוכם . לכך כתיב משכן העדת, שהמשכן מעד שהשכינה בישראל.
דבר אחר, משכן העדת, שהעיד להם לישראל, שאם יהיו כופרין בו ולא ישמרו מצותיו וחקותיו, שיתמשכן שני פעמים, כמו שפרשנו לעיל, שהשוה עשית המשכן לבריאת שמים וארץ. וכמו משכן העדת, כך אמר, העדתי בכם היום. וכן עשה ההתראה הנביא בשמים כשכפרו ישראל בהקדוש ברוך הוא, ואמר, שמעו שמים והאזיני ארץ כי ה' דבר בנים גדלתי ורוממתי וגו' . כלומר, כמו שהעידותי בפניכם ואתם עדים על ישראל שלא יכפרו בי, שמעו כי אני גדלתים ורוממתים והם פשעו בי.
כיצד חוקרין את העדים. כמו שאמר הכתוב, ודרשת וחקרת ושאלת היטב . העת שחוקרין העדים על העברה שאדם עושה, יוצאין הסנהדרין וכל ישראל עמם לרחוב העיר, ומוציאין לשם לאיש שהוא מחיב סקילה או אחת מארבע מיתות בית דין, ויוצאין שנים מהם או שלשה הגדולים מהם ודורשין לעדים. וכששבין מלחקור, אומר להם, סברי מרנן. והם אומרים: אם לחיים לחיים, ואם למיתה למיתה. אם הוא מחיב סקילה, מביאין לו יין טוב וחזק ומשקין אותו, כדי שלא יצטער מן הסקילה. ובאין העדים ועוקדין לו ידיו ורגליו ושמין אותו בבית הסקילה, ולוקחין העדים אבן אחת גדולה שימות בה ושמין אותו בבית הסקילה, ולוקחין העדים אבן אחת גדולה שימות בה ושמין אותה על לבו. כיצד שמין אותה על לבו. שמין אותה בעליה אחת, כדי שלא ישים האחד חלקו קודם חברו, אלא שישמו אותה ביחד על לבו, כדי לקים מה שכתוב, יד העדים תהיה בו בראשונה . ומאותה שעה ואילך, כל ישראל פטורין לרגום אותם באבנים. וכן עושים לכל מיתה ומיתה שהוא חיב למות מיתת בית דין.
וכן שליח צבור כשיש בידו כוס של קדוש או של הבדלה והוא ירא מסם המות שלא יהיה בכוס, והוא אומר סברי מרנן, ואומר הקהל לחיים, כלומר כי לחיים יהא הכוס. רבי לוי אמר, משכן העדת, זה שאמר הכתוב: כי יסכר פי דוברי שקר , יסכר פיהם של אמות העולם שהיו אומרים לישראל שאין השכינה חוזרת אלינו לעולם, שנאמר: רבים אמרים לנפשי, אין ישועתה לו באלהים סלה , אלו עד שלא עשו את העגל בא הקדוש ברוך הוא ושרה אצלם, משכעס עליהם היו אומרים אינו חוזר אליהם. מה עשה. אמר להם הקדוש ברוך הוא, ועשו לי מקדש ושכנתי בתוכם , וידעו כל באי עולם שמחלתי לישראל. ולפיכך כתיב: משכן העדת. כבר היה לעולמים.