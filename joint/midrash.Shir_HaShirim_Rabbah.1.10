נאוו לחייך, מה לחיים הללו לא נבראו אלא לדבור, כך משה ואהרן לא נבראו אלא לדבור. בתרים, בשתי תורות, שבכתב ושבעל פה. דבר אחר, בתרים, בתורות הרבה, הדא הוא דכתיב : זאת תורת העלה, : זאת תורת המנחה, : זאת תורת החטאת, : זאת תורת האשם, : זאת תורת זבח השלמים, : זאת התורה אדם כי ימות באהל. דבר אחר, בתרים, בשני תארים, בשני אחים, זה משה ואהרן שתארן טובה זה על זה, זה שמח בגדלתו של זה, וזה שמח בגדלתו של זה. אמר רבי פנחס כתיב : ודבר הוא לך אל העם והיה הוא יהיה לך לפה ואתה תהיה לו לאלהים, לתרגמן. ואתה תהיה לו לאלהים, וכי עבודת כוכבים נעשה משה לאהרן, דאת אמרת ואתה תהיה לו לאלהים, אלא כך אמר הקדוש ברוך הוא למשה, משה כשם שמוראי עליך כך יהיה מוראך על אחיך, והוא לא עשה כן, אלא : וילך משה ואהרן ויאספו את כל זקני בני ישראל וידבר אהרן את כל הדברים, הקיש כתפו לכתפו, שעדין היה שמח זה בגדלתו של זה, וזה בגדלתו של זה, ומנין שהיה אהרן שמח בגדלת משה, שנאמר : וגם הנה הוא יצא לקראתך וראך ושמח בלבו. תני רבי שמעון בן יוחאי לב ששמח בגדלת משה אחיו ילבש אורים ותמים, הדא הוא דכתיב : ונתת אל חשן המשפט את האורים ואת התמים והיו על לב אהרן. ומנין שהיה משה שמח בגדלת אהרן, שנאמר : כשמן הטוב על הראש ירד על הזקן זקן אהרן. אמר רבי אחא וכי שני זקנים היו לאהרן, דכתיב: על הזקן זקן אהרן, אלא כיון שהיה רואה משה שמן המשחה יורד על זקנו של אהרן, היה דומה עליו כאלו יורד על זקנו של משה, והיה שמח, לכך נאמר: על הזקן זקן אהרן.
צוארך בחרוזים, אלו שבעים סנהדרין, שהיו חורזים אחריהם בלוניא של מרגליות. דבר אחר, נאוו לחייך בתרים, אלו סופרים, ומשנים, מלמדי תינוקות באמונה. צוארך בחרוזים, אלו התינוקות. דבר אחר, נאוו לחייך בתרים, אלו הרבנין. צוארך בחרוזים, אלו התלמידים שחוזרין צואריהם לשמע דברי תורה מפיהם, כאדם שלא שמע דברי תורה מימיו. דבר אחר, נאוו לחייך בתרים, בשעה שמיללין ההלכה אלו עם אלו, כגון רבי אבא בר מימי וחבריו. צוארך בחרוזים, בשעה שהיו חורזים בדברי תורה, ומדברי תורה לנביאים, ומנביאים לכתובים, והאש מתלהטת סביבותיהם והיו הדברים שמחים כנתינתן מסיני. וכי עקר נתינתן מהר סיני לא באש היו נתנין, שנאמר : וההר בער באש עד לב השמים. בן עזאי היה יושב ודורש והאש סביבותיו, אזלון ואמרון לרבי עקיבא, רבי בן עזאי יושב ודורש והאש מלהטת סביבותיו, הלך אצלו ואמר לו שמעתי שהיית דורש והאש מלהטת סביבך. אמר לו הן. אמר לו, שמא בחדרי מרכבה היית עסוק, אמר לו לאו, אלא הייתי יושב וחורז בדברי תורה, ומתורה לנביאים, ומנביאים לכתובים, והיו הדברים שמחים כנתינתן מסיני, והיו ערבים כעקר נתינתן, וכן עקר נתינתן מסיני לא באש היו נתנין, הדא הוא דכתיב : וההר בער באש. רבי אבהו היה יושב ודורש ואש מלהטת סביבותיו, אמר שמא איני חורז בדברי תורה כתקנן, דאמר רבי לוי אית דידע למחרוז ולא ידע למקדח, ואית דידע למקדח ולא ידע למחרוז, ברם אנא הוינא חרוזא ואנא הוינא קדוחא.
דבר אחר, נאוו לחייך בתרים, בשעה שקורין בדברי תורה בתוריהן, הלכות פסח בפסח, הלכות עצרת בעצרת, הלכות החג בחג, הדא דאת אמר : ובהגיע תר נערה ונערה. צוארך בחרוזים, רבי לוי בשם רבי חמא ברבי חנינא אמר אלו פרשותיה של תורה, שהן חרוזות זו בזו, ומושכות זו בזו, ומדלגות זו מזו, ודומות זו לזו, וקרובות זו לזו. אמר רבי מנחמא כגון הדין דכתיב : לאלה תחלק הארץ בנחלה, מה כתיב תמן : ותקרבנה בנות צלפחד, : כן בנות צלפחד דברת, וכתיב בתריה : עלה אל הר העברים הזה הר נבו, וכי מה ענין לזה, כיון דאתפלגת ארעא, באו בנות צלפחד לטל חלקן אצל משה, ונסתלק משה מדינן, הדא הוא דכתיב : ויקרב משה את משפטן, אמר לו הקדוש ברוך הוא מדינן את מסתלק ומלפני אין את מסתלק, עלה אל הר העברים הזה. אמר לפניו רבונו של עולם הואיל ואתה מסלקני מן העולם, הודיעני מה פרנסים אתה מעמיד לישראל, אמר לו הקדוש ברוך הוא, משה, על בני אתה צריך צווי : ועל פעל ידי אתה מצוני, עד שאתה מצוני על בני צוה את בני עלי, הדא הוא דכתיב : צו את בני ישראל ואמרת אלהם, משל למה הדבר דומה לאשתו של מלך שהיתה מסתלקת מן העולם, אמרה לו חי אדוני המלך אני מפקדת אותך על בני, אמר לה עד שאת מצוה אותי על בני צוה בני עלי, כך בשעה שאמר משה לפני הקדוש ברוך הוא רבונו של עולם הואיל ואתה מסלקני מן העולם הודיעני מה פרנסים אתה מעמיד עליהם.