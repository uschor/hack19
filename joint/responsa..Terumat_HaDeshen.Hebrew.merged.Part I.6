<b>שאלה ו </b>מי שהוא בדרך והיום מעריב שהוא עת לתפלת המנחה והרי הוא קרוב למלון לעיר שכולה נכרים שיוכל להגיע שם בעוד היום גדול שפיר טפי שימתין להתפלל עד כי יבא למלון או יתפלל בשדה ג"כ מעומד כגון שיוכל להסתלק מן הדרך: 
<b>תשובה </b>יראה דאם יוכל להסתלק מן הדרכים כל כך שקרוב הדבר לגמרי שלא יבאו עוברי דרכים ויפסיקוהו שפיר טפי להתפלל בדרך ממה שיתפלל במלון בעיר שכלו נכרים מפני שבעירהרבה גילולים ובתי טומאה יש בה וכמעט שאין מלון שהוא בית נכרי שלא תמצא בה הרבה גילולים מציורים או חקוקים בכותל גם לפעמים תועבות ופסילים ודרשו רבותינו מקרא זה כצאתי את העיר לא רצה להתפלל בתוך כרך מצרים לפי שהיתה מלאה גילולים ואמרינן נמי בפ' מפנין דר' יהושע כשרצה לילך למטרוניתא חלץ תפיליו ונתנם לתלמידיו ואמר להם אח"כ שעשה בשביל שלא יכנסו דברי קדושה למקום טומאה. אמנם אם אין בירור שלא יפסיקוהו עוברי דרכים בשדה וגם שאפשר לו למצא חדר או קרן זוית במלון שיוכל להתפלל שם בלב פנוי ולא יבלבלוהו בני הבית בדרך זה שפיר טפי להתפלל במלון כדאמרינן בפ"ק דברכות דרבי יוסי נכנס לחורבה להתפלל ולא רצה להתפלל בדרך שלא יפסיקוהו עוברי דרכים אע"פ דמסיק התם שאין נכנסין לחורבה ואף כי האידנא כל תפלות שלנו הן בעיירות המליאות תועבות וגילולים. הנלע"ד כתבתי: 
