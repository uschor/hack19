תמיד פרק ד - ג עשרה דברים שאל אלכסנדרוס מוקדון את זקני הנגב, אמר להן: מן השמים לארץ רחוק, או ממזרח למערב? אמרו ליה: ממזרח למערב, תדע, שהרי חמה במזרח, הכל מסתכלין בה, חמה במערב, הכל מסתכלין בה. חמה באמצע הרקיע, אין הכל מסתכלין בה. וחכמים אומרים: זה וזה שוין כאחת, שנאמר:  "כי כגבה שמים על הארץ, גבר חסדו על יראיו".  "כרחוק מזרח ממערב". ואי חד [מיניהו] נפיש לכתב תרויהו בההוא דנפיש, אלא מאי טעמא, חמה באמצע רקיע אין הכל מסתכלים בה? משום דקאי להדיא, ולא כסי ליה מידי. אמר להם: שמים נבראו תחלה, או הארץ? אמרו לו: שמים נבראו תחלה, שנאמר:  "בראשית ברא אלהים את השמים" וגו'. אמר להם: אור נבראת תחלה, או חשך? אמרו לו: מלה דא, לית לה פתרי. ונימרו ליה: חשך נבראת תחלה? דכתיב:  "והארץ היתה תהו ובהו וחשך". והדר: "ויאמר אלהים יהי אור, ויהי אור". סברי, דלמא אתו לשיולי: מה למעלה? מה למטה? מה לפנים? מה לאחור? אי הכי, שמים נמי לא לימרו ליה? מעיקרא סברי אקרא בעלמא הוא [דקא שיל], כיון דחזו דהדר משיל, סברי, לא נימא ליה, דלמא אתי לשיוליה, מה למעלה [מה למטה מה לפנים מה לאחור]. אמר להם: אי דין מתקרי 'חכים'? אמרו לו: [איזהו חכם] הרואה את הנולד! אמר להם: אי דין מתקרי 'גבור'? אמרו לו: [איזהו גבור?] הכובש את יצרו! אמר להו: אי דין מתקרי 'עשיר'? אמרו לו: [איזהו עשיר?] השמח בחלקו! אמר להם: ומה יעביד איניש ויחיה? אמרו ליה: ימית עצמו! מה יעביד איניש וימות? יחיה את עצמו! אמר להם: מה יעשה אדם ויתקבל על הבריות? אמרו לו: יסני מלכות ושלטןאמר [להו]: דידי טבא מדידכו, ירחם מלכו ושלטן, ויעביד טיבו עם בני אנשא. אמר להו: בימא יאי  [למידר], או ביבשתא? אמרו לו: ביבשתא, דהא כל נחותי ימא, לא מיתבא דעתיהו עד דסליקן ליבשתא. אמר להם: אי דין מיניכו חכים טפי? אמרו לו: כולנא כחדא שוין, דהא כל מלתא דאמרת לן, כחדא פתרנא לך. אמר להון: מה דין אתריסתון לקבלן? אמרו לו: שטנא נצח. אמר להון: קטילנא לכון בגזרת מלכין. אמרו לו: שלטן ביד מלכא ולא יאי למלכא כדב, מיד אלביש יתהון לבושין דארגון ושדי מניכא דדהבא על צואריהון.
ד אמר להו: בעינא למיזל למדינת אפריקי, אמרו ליה: לא מצית אזלת, דמפסקי הרי חשך. אמר להו: לא סגי דלא אזלינא, אמטו הכי משילנא לכון, אלא מאי אעביד? אמרו ליה: איתי חמרא לובא דפרשי בהברא, ואיתי קבורי דמתני, וקטר בהאי גיסא, דכי אתית נקטת בגויהו, ואתית [לאתרך]. עבד הכי ואזל. מטא לההוא מחוזא, דכוליה נשי, בעא למעבד קרבא בהדיהו, אמרי ליה: אי קטלת לן, אמרי: נשי קטל, אי קטילנא לך, אמרי: מלכא דקטלוה נשי. אמר להו: איתו לי נהמא, אתין ליה נהמא דדהבא אפתורא דדהבא. אמר להו: מי אכלי אינשי נהמא דדהבא? אמרו ליה: [אלא אי נהמא בעית], לא הוה נהמא באתריך, דשקלית ואתית להכא? כי נפק [ואתי], כתב אבבא דמחוזא: אנא אלכסנדרוס מוקדון, [הויתי] שטיא עד דאתיתי למדינת אפריקי, די נשיא, וילפי עצה מן נשיא. כי שקיל ואתי, יתיב אההוא מעינא, וקא אכיל נהמא. הוו בידיה גלדני מלוחים, בהדי דמחורי להו, נפל בהו  [ריחא]. אמר: שמע מינה, האי מעינא מגן־עדן קא אתי. איכא דאמרי: שקל מההוא מיא, טרא באפיה. איכא דאמרי: אדליה כוליה עד דמטא לפתחא דגן־עדן, רמא קלא: פתחו לי בבא! אמרו ליה:  "זה השער לה' צדיקים יבאו בו". אמר להו: אנא מלכא אנא, מחשב חשיבנא, הבו לי מידי, יהבו ליה גלגלתא חדא, אתא תקליה לכוליה כספא ודהבא דיליה בהדיה, ולא הוה תקיל. אמר להו לרבנן: מאי האי? אמרו ליה: גלגלתא דעינא דבשרא־ודמא דלא שבע. אמר להו: ממאי דהכי הוא, דלא שבע? אמרו ליה: שקול קליל עפרא, כסיה, ולאלתר תקל, דכתיב:  "שאול [ואבדון לא תשבענה"] וגו'.
ה תנא דבי אליהו: גיהנם,  למעלה מן הרקיע. ויש אומרים: לאחורי הרי חשך.
תניא  רבי חיא: כל העוסק בתורה בלילה, שכינה כנגדו, שנאמר:  "שויתי ה' לנגדי תמיד", ואומר:)  "קומי רני בלילה וגו' נכח פני ה'". אמר רבי אלעזר, אמר רבי חנינא: תלמידי חכמים מרבים שלום בעולם, שנאמר:  "וכל בניך למודי ה', ורב שלום בניך" וגו'.
הדרן עלך מסכת תמיד בסיעתא דשמיא