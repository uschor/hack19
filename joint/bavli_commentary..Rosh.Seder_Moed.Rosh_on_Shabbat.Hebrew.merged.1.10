אמר רבא בר שילא  אמר רב חסדא זקף לבינה בר"ה  וזרק וטח בפניה חייב על גבה פטור אביי ורבא דאמרי תרוייהו והוא דגבוה שלשה דלא דרסי לה רבים אבל היזמי והיגי אע"ג דלא גביהי שלשה וחייא בר רב אמר אפי' היזמי והיגי אבל צואה לא ורב אשי אמר אפי' צואה כי אתא רב דימי אמר רבי יוחנן אין כרמלית פחותה מד' אמר רב ששת ותופסת עד י'  דעד י' הוא דהוי כרמלית ולא למעלה מי'  ואקילו בה רבנן מקולי רה"י ומקולי ר"ה מקולי רה"י דאי איכא מקום ד' על ד' הוא דהויא כרמלית ואי לא לא הויא כרמלית ומקולי ר"ה דעד י' הוא דהויא כרמלית למעלה מי' לא הויא כרמלית: 
