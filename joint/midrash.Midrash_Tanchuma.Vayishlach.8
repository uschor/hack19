‎ויאמר אלהים אל יעקב קום עלה בית אל. ילמדנו רבנו, בכמה מקומות פנקסו של אדם נפתחת. כך שנו רבותינו, בשלשה מקומות פנקסו של אדם נפתחת. היוצא לדרך יחידי, והיושב בבית המרועע, והנודר ואינו משלם. רבי אחא בר יעקב מיתי לה הטעם מן הדין קרא, וקרהו אסון . רבי אליעזר בנו של רבי יוסי הגלילי אומר, אם ראית צדיק יוצא לדרך, הקדם על ידך שלשה ימים או האחר על ידך שלשה ימים כדי לצאת עמו. ואם ראית רשע יוצא לדרך, הקדם על ידך או האחר שלשה ימים, כדי שלא לצאת עמו, מפני שהשטן מזדוג לו, שנאמר: הפקד עליו רשע ושטן יעמד על ימינו . אבל צדיק, מלאכי שלום מלוין לו, שנאמר: כי מלאכיו יצוה לך .
היושב בבית המרועע, השטן מקטרגו ופנקסו נפתחת, מן המשנה. והנודר ואינו משלם מנין, דכתיב: כי תדור נדר לה' אלהיך לא תאחר לשלמו וגו' . וכתיב: מוקש אדם ילע קדש ואחר נדרים לבקר . ואחר נדרים לבקר, פנקסו מתבקרת ומלאכים מלמדין עליו חובה ומזכירין עונותיו. אמר רב שמואל בר נחמן, כל הנודר ואינו משלם, גורם לאשתו שתמות, שנאמר: אם אין לך לשלם למה יקח משכבך מתחתיך . הוא שמשה מזהיר את ישראל, דכתיב: כי תדר נדר וגו'. כי דרש ידרשנו , שני פעמים למה. אלא ללמדך, דורשו ודורש עונות אחרים עמו. וכן הוא אומר, ואחר נדרים לבקר.
ואמר רבי ינאי, הנודר ואינו משלם, פנקסו מתבקרת לפני הקדוש ברוך הוא ואומר: היכן פלוני בן פלוני שנדר נדר ביום פלוני. בא וראה, כשהלך יעקב לארם נהרים מה כתיב שם, וידר יעקב נדר לאמר וגו' . השיבו על כל דבר ודבר. הלך ונתעשר ובא וישב לו ולא שלם את נדרו, הביא עליו עשו ובקש להרגו. נטל ממנו כל אותו דורון, עזים מאתים, ולא הרגיש. הביא עליו המלאך ורפש עמו ולא הרגיש, שנאמר: ויותר יעקב לבדו ויאבק איש עמו, זה סמאל שרו של עשו שבקש להרגו, שנאמר: וירא כי לא יכל לו, ונעשה צולע. כיון שלא הרגיש, באת עליו צרת דינה, שנאמר: ותצא דינה. כיון שלא הרגיש, באת עליו צרת רחל, שנאמר: ותמת רחל ותקבר. מסיע לה לרב שמואל בר נחמן דאמר, כל הנודר ואינו משלם גורם לאשתו שתמות, שנאמר: אם אין לך לשלם וגו'.
אמר הקדוש ברוך הוא, עד מתי יהא הצדיק הזה לוקה ואינו מרגיש באיזה חטא לוקה, הריני מודיעו, שנאמר: ויאמר אלהים אל יעקב קום עלה בית אל ושב שם . אמר רבי איבו, מהולתך טרשא אקיש עלה. אמר לו הקדוש ברוך הוא, לא הגיעוך הצרות האלו אלא על שאחרת את נדרך. אם אתה מבקש שלא יגיעך עוד צרה, קום עלה בית אל ועשה שם מזבח לאותו מקום שנדרת לי שם נדר, אנכי האל בית אל אשר משחת שם מצבה אשר נדרת לי שם נדר . אמר רבי אבא בר כהנא, אמר לו הקדוש ברוך הוא ליעקב, בשעת עקתא נדרא, בשעת רוחא שמטי. כשהיית בצרה נדרת, וכשאתה ברוח שכחת. מיד, ויאמר יעקב אל ביתו ואל כל אשר עמו וגו', ונקומה ונעלה בית אל וגו',
מהו כאן. שבשעה שנדר מה הוא אומר, אם יהיה אלהים עמדי, שלא נטעה אחר עבודה זרה. ושמרני, מגלוי עריות. בדרך הזה, משפיכות דמים. ועל שאחר את נדרו, לקה בשלשתן. עבודה זרה מנין, דכתיב: הסירו את אלהי הנכר. גלוי עריות, מדינה. שפיכות דמים, ויהרגו כל זכר. ללמדך שאחור נדר קשה משלשתן, שעל שאחר את נדרו לקה בשלשתן.
טוב אשר לא תדור משתדור ולא תשלם . רבי מאיר אומר, טוב משניהם שאינו נודר כל עקר, אלא מביא אדם כבשתו לעזרה ושוחטה. רבי יהודה אומר, טוב משניהם שנודר ומשלם, שנאמר: נדרו ושלמו לה' אלהיכם , שהוא נוטל שכר על הנדר ועל השלום.
אמר רב הונא, מעשה באחד שנדר ולא שלם, ויצא לפרוש בים ושקעה ספינתו ומת. ורבי אמי אמר, הנודר ואינו משלם, גורם לעצמו מיתה, שנאמר: כי דרש ידרשנו ה' אלהיך מעמך , ממנו ולא מן ממונו. דאמר בן סירא, בטרם תדור הכן נדריך בל תהיה כמתעה. אל תתן את פיך לחטיא את בשרך , רבי אחא פתר קרא בנודר, אל תתן רשות לפיך לחטיא את בשרך. ואל תאמר לפני המלאך כי שגגה היא, זה חזן, שלא תאמר לה, אנא לא נדרית כלום. למה יקצף האלהים על קולך וחבל את מעשה ידיך , אלו מעט מצות ומעשים טובים שבידך.