<big><strong>יא.</strong></big><br><b>דתנן</b> בית שמאי או' בערב כל אדם יטו ויקרו. ובבוקר יעמדו שנ' בשכבך ובקומך. ובית הלל או' כל אדם קורין כדרכן. ומאי כדרכו כי האי דתנו רבנן בית הלל או' עומדין וקורין מטין וקורין יושבין וקורין ועוסקין במלאכתן וקורין בוהיה אם שמוע אבל בפרק ראשון מבטלין ממלאכתן וקורין. מדקתני במתניתין בית הילל אומרי' קורין כדרכן ולא יושבין דווקא ולא עוסקין דווקא אלא כי היכי דמיתרמי ליה לאיניש או אזיל באורחא אורחיה למיקם ולמיקרי אבל כי מסגי לא. דקיימא לן  על לבבך בעמידה. איגני מידי כגון אינש דאניס לא מיגני אפרקיה אלא כגון דמיסתמיך על סטר ימצא  או סטר סמאלא שרי ליה למיקרי קרית שמע. אבל מיפרקא אע"ג דמצלי אסור. ודאי כי אורחיה דכולי עלמא  לבי כנישתא דמיכנפין ויתבין וקאמרין פסוקי זימרה כי יתבי ופתחי ביוצר וחתמי ביוצר המאורות ובהבוחר בעמו ישר' באהבה כי יתבי הם. הכי נמי מבעי ליה לקרוא קרית שמע כי יתבי. דהני דקא מוקמי מיחמרין אנפשייהו. למימרא דמקבלין עול שמים בעמידה טעות הוא והדיוטות וברות למה להו לאישתבושי כולי האי כבר קיימא לן הלכה כבית הלל בכל התורה כולה. ובכמה דוכתי גרסינן גמר' בית שמאי במקום בית הילל אינה משנה וכל פלוגתא דפליגי בית שמאי ובית הילל בכולי תנויי לא איתו קמא הילכתי אלא בשית כדאמרינן התם. ותו ארבע דתנן בבחירתא כוותיה חזרו בית הילל להורות כבית שמאי אבל בכולי תנויי הילכתא כבית הילל. ולא סגי להן דעבדי  אדבית הילל אלא אפילו כבית שמאי נמי לא עבדי דאי כבית שמאי בצפרא מעומד ברמשא מוטה ואינון לא שנא צפרא ולא שנא רמשא עומד. יש לך כסילות גדול מזה. מכדי מאן תקין לקרות שמע ערבית ושחרית רבנן ניזיל בתריהו כי היכי דעבדי בתרתי מתיבתא ובכל אספמיא ובכל קהילות שבארץ אשכנז כולם זכורים לאלף דור טובות ובזכות שמחמירין בבדיקות טריפות ובטבילת נדה ובכל מה שראוי להחמיר עליו אבל קרית שמע מיושב. אותם אנשים שאומרים במנהג בני  ישראל אנו עושים הלא כך גורסינן  בארץ ישר' תאנא יצתה בת קול ואמרה אילו ואילו דברי אלקים חיים הם אבל הלכה כבית הילל לעולם ועוד באותו עניין כת' בתלמוד ארץ ישראל  שלא יצתה בת קול החמיר על עצמו כחומרי אילו וכחומרי אילו. עליו הכת' אומ' הכסיל בחשך הולך קהלת ב׳:י״ד. כקולי אילו וכקולי אילו רשע אלא או כדברי בית שמאי כקוליהון וכחומריהון או כדברי בית הילל כקוליהון וכחומרי' אלא משיצתה בת קול הלכה כבית הילל לעולם וכל העובר על דברי בית הילל חייב מיתה. ובתלמוד כעין אותה הלכה עשה כדברי כבית שמאי חייב מיתה. דתנן אמ' ר' טרפון אני הייתי בא בדרך והיטיתי לקרות כבית שמאי וסיכנתי בעצמי מפני הליסטין אמרו לו כדיי הייתה לחוב בעצמך שעברת על דברי בית הילל. והנך אינשי דיקתני  וכי מטי זמן קרית שמע קיימי לא עבדי כבית שמאי ועבדי  אבית הילל ואי קמי  בידייהו תרוויהו דרב נחמן בר יצחק ודבתר בת קול וכשרו  בית הילל  בעומדין. ממרייהו כחסף תביר דלית ביה ממשא מדקתני  בית הילל אומ' קורין בין עומדין בין יושבין בין מטים. עומדין וקורין יושבין וקורין קתני והכי קאמ' עומדין לא צריך למיתב יושבין לא צריך למיקם אלא כי אורחייהו. וכיון דאמ' כל העובר  ומאן דמשני מתקרי עבריינא. ותו גרסינן בגמרא דארץ ישר' רב הונא בשם רב אידי רב יהודה בשם שמואל צריך לקבל עליו עול מלכות שמים מעומד. מה אם היה יושב עומד. אלא אם היה מהלך עומד: