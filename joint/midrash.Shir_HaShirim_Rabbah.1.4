משכני אחריך נרוצה, אמר רבי מאיר בשעה שעמדו ישראל לפני הר סיני לקבל התורה, אמר להם הקדוש ברוך הוא אלעיקי אני נותן לכם את התורה, אלא הביאו לי ערבים טובים שתשמרוה, ואני נותנה לכם. אמרו לפניו רבונו של עולם, אבותינו ערבים לנו. אמר להם אבותיכם צריכין ערבים, למה הדבר דומה לאחד שהלך ללוות מן המלך, אמר לו הבא לי ערב ואני מלוה אותך, הלך והביא לו ערב אחד, אמר לו ערבך צריך ערב, הלך והביא לו ערב שני, ואמר לו ערבך צריך ערב, כיון שהביא לו ערב שלישי אמר תדע כי מפני זה אני מלוה לך. כך בשעה שעמדו ישראל לקבל התורה אמר להם אני נותן לכם תורתי הביאו לי ערבים טובים שתשמרוה ואתננה לכם, אמרו אבותינו עורבים אותנו, אמר להם הקדוש ברוך הוא אבותיכם יש לי עליהם, אברהם יש לי עליו, שאמר : במה אדע. יצחק יש לי עליו, שהיה אוהב לעשו ואני שנאתיו, שנאמר : ואת עשו שנאתי. יעקב שאמר : נסתרה דרכי מה'. אלא הביאו לי ערבים טובים, ואני נותנה לכם. אמרו לפניו רבונו של עולם נביאינו ערבין לנו. אמר להם יש לי עליהם, שנאמר : והרעים פשעו בי וגו', וכתיב : כשעלים בחרבות נביאיך ישראל היו, אלא הביאו לי ערבים טובים ואתננה לכם, אמרו הרי בנינו עורבים אותנו. אמר הקדוש ברוך הוא הא ודאי ערבים טובים, על ידיהם אתננה לכם, הדא הוא דכתיב : מפי עוללים וינקים יסדת עז, ואין עז אלא תורה, שנאמר : ה' עז לעמו יתן. בשעה שהוה נתבע ואין לו לשלם, מי נתפש לא הערב, הוי מה שנאמר : ותשכח תורת אלהיך אשכח בניך גם אני. אמר רבי אחא גם אני כביכול אף אני בשכחה, מי יאמר בתורה לפני ברכו את ה' המברך, לא היונקים, הוי מרפיון התורה שבכם נתפשו בניכם, שנאמר : לשוא הכיתי את בניכם, כביכול גם אני בשכחה, מי יאמר ברכו את ה' המברך לפני. לפיכך צריך אדם להכניס בנו לתורה ולחנכו בלמוד, שיאריך ימים בעולם, שנאמר : כי בי ירבו ימיך.
רבי יוחנן ורבי יהושע בן לוי ורבנן. רבי יוחנן אמר ממה שהכנסתנו לארץ טובה ורחבה, אחריך נרוצה, לארעא טבתא דאיתקריאת משכנותא. ורבי יהושע בן לוי אמר, ממה שנתת לנו ארעא טבתא רבתא דאיתקריאת משכנותא, אחריך נרוצה. ורבנן אמרין ממה שהשרית שכינתך בתוכנו, כדכתיב : ועשו לי מקדש, אחריך נרוצה. ורבנן אמרין חורי, על שסלקת שכינתך מתוכנו, אחריך נרוצה. תדע לך שהוא כן, שכל צרות שבאו עליהן במעשה העגל לא נתאבלו, כיון שאמר להם משה : כי לא אעלה בקרבך, מיד וישמע העם את הדבר הרע הזה ויתאבלו. תני רבי שמעון בן יוחאי זין שנתן להם לישראל בחורב ושם המפרש היה חקוק עליו, וכשחטאו במעשה העגל נטל מהם, כיצד נטל מהם, רבי איבו ורבנן, רבי איבו אמר מאליו היה נקלף, ורבנן אמרי מלאך היה יורד ומקלפו, אמרו ישראל לפני הקדוש ברוך הוא, רבונו של עולם כלום האשה מתקשטת אלא לבעלה, אמר רבי יהושע בן לוי להוטים היו ישראל אחרי שכינה, כמה דאת אמר: יבא דודי לגנו, לגנונו.
רבי יודן ורבי עזריה. רבי יודן אמר אמרה כנסת ישראל לפני הקדוש ברוך הוא, רבונו של עולם על שנהגת עם שכנותי במדת הדין, ועמי במדת רחמים, אחריך נרוצה. דאמר רבי ברכיה בשם רבי אלעזר נעשה בעשרת השבטים מה שא נעשה בדור המבול, בדור המבול כתיב : רק רע כל היום, ובעשרת השבטים כתיב : הוי חשבי און ופעלי רע על משכבותם, הרי זה בלילה, בבקר מנין, באור הבקר יעשוה כי יש לאל ידם, אותם לא נותר מהם פלטה, ומאלו נותר פלטה, באיזה זכות, רבי יצחק פתר להו לשבח, רבי אמר בזכות : והנה נותרה בה פלטה המוציאים אין כתיב כאן אלא המוצאים, בזכות הצדיקים והצדיקות הנביאים והנביאות שיעמדו ממנו. אמר רבי חנינא נאמר בכרכי הים מה שא נאמר בדור המבול : הוי ישבי חבל הים גוי כרתים, גוי שחיב כרת, ובזכות מי נצל, בזכות ירא שמים אחד שמעמידין בכל שנה ושנה. רבי לוי פתר ליה לשבח, הוי ישבי חבל הים גוי כרתים, גוי שכרת ברית, כמה דאת אמר : וכרות עמו הברית. רבי יהושע בר נחמיה משום רבי אחא אמר נאמר בשבט יהודה ובנימין מה שא נאמר בסדומיים, דבסדומיים כתיב : וחטאתם כי כבדה מאד, אבל בשבט יהודה ובנימין כתיב : ויאמר אלי עון בית ישראל ויהודה גדול במאד מאד. רבי תנחומא אמר כתוב חורי אית לן : ויגדל עון בת עמי וגו', אמר רבי תנחומא לא חלתה יד ליד, אותן לא פשטו ידיהן למצוות, אבל אלו פשטו ידיהם למצוות, : ידי נשים רחמניות, כל כך למה, שיהיו לברות למו על שבר בת עמי.
אמר רבי עזריה, אמרה כנסת ישראל לפני הקדוש ברוך הוא, רבונו של עולם ממה שנתת לי בזת שכנותי אחריך נרוצה, שנאמר : ושאלה אשה משכנתה, בזת מצרים, ובזת סיחון ועוג, ובזת שלשים ואחד מלכים, אחריך נרוצה. דבר אחר, משכני אחריך נרוצה, ממה שגרית בי שכני הרעים, אמר רבי אבון למלך שכעס על מטרונה וגרה בה שכנים רעים, והתחילה צווחת אדוני המלך הושיעני. כך ישראל : וצידונים ועמלק [ומעון לחצו אתכם] ותצעקו אלי ואושיעה אתכם מידם. דבר אחר, משכני אחריך נרוצה, מסכינני אחריך נרוצה. דבר אחר ממסכיני אחריך נרוצה, כההיא דאמר רבי אחא, צריך יהודאה לחרובא עביד תתובא, כההיא דאמר רבי עקיבא, יאיא היא מסכנותא לברתיה דיעקב, כערקא סומקא בקדלא דסוסיא חיורא. דבר אחר, משכני אחריך נרוצה, משכינני אחריך נרוצה, ממשכוני שנטלת ממני אחריך נרוצה, ממשכון גדול שנטלת ממני אחריך נרוצה, דאמר רבי מנחמא בשם רבי יוחנן, כתיב : חבל חבלנו לך, זה חרבן ראשון וחרבן שני שלא נתמשכנו אלא על ידינו. רבי ברכיה בשם רבי יהודה ברבי אלעאי, כתיב : ויסע משה את ישראל, הסיען מחטאו של ים, אמרו לו משה רבנו להיכן אתה מוליכנו, אמר להם לאילים, ומאילים לאלוש, ומאלוש למרה, וממרה לרפידים, ומרפידים לסיני, אמרין לכל הן דאת אזיל ומוביל לן אנן עמך, משל לאחד שהלך ונשא אשה מן הכפר, אמר לה קומי ואתית עמי, אמרה ליה מן הכא להן, אמר לה מן הכא לטבריא, ומתמן לבורסקי, ומבורסקי לשוקא עלאה, ומתמן לשוקא ארעייתא, אמרה ליה לכל הן דאת אזיל ונסיב לי אנא אתיא עמך, כך אמרו ישראל : דבקה נפשי אחריך. אמר רבי יוסי בר איקא והרי מקרא מכריז ואומר: משכני אחריך נרוצה, אם למקרא, למקרא. אם למשנה, למשנה. אם לתלמוד, לתלמוד. אם לתוספתא, לתוספתא. אם לאגדתא, לאגדתא.
הביאני המלך חדריו, תמן תנינן ארבעה נכנסו לפרדס, בן עזאי, ובן זומא, אלישע בן אבויה ורבי עקיבא. בן עזאי, הציץ ונפגע, ועליו נאמר : דבש מצאת אכל דיך. בן זומא, הציץ ומת, ועליו נאמר : יקר בעיני ה' המותה לחסידיו. אלישע בן אבויה קצץ בנטיעות, כיצד קצץ בנטיעות, בשעה שהיה נכנס לבתי כנסיות ומדרשות ורואה תינוקות שמצליחין בתורה, היה אומר עליהון מליא ומסתתמין, ועליו נאמר : אל תתן את פיך לחטיא את בשרך. רבי עקיבא נכנס בשלום ויצא בשלום, ואמר, לא מפני שגדול אני מחברי, אלא כך שנו חכמים במשנה, מעשיך יקרבוך ומעשיך ירחקוך, ועליו נאמר: הביאני המלך חדריו.
רבי ינאי אמר, לא היתה התורה צריכה להדרש אלא מהחדש הזה לכם, ומפני מה גלה הקדוש ברוך הוא לישראל מה ביום ראשון ומה ביום שני עד יום ששי, בזכות שאמרו : כל אשר דבר ה' נעשה ונשמע, מיד גלה להם. רבי ברכיה אמר כתיב : ויגד לכם את בריתו, ויגד לכם את ספר בראשית שהוא תחלת בריתו של עולם. אשר צוה אתכם לעשות עשרת הדברים, אלו עשרת הדברות, עשרה למקרא ועשרה לתלמוד, וכי מנין יבוא אליהוא בן ברכאל הבוזי ויגלה לישראל חדרי בהמות ולויתן, ומנין יבוא יחזקאל ויגלה להם חדרי מרכבה, אלא הדא הוא דכתיב: הביאני המלך חדריו.
נגילה ונשמחה בך, בעשרה לשונות של שמחה נקראו ישראל, גילה, שישה, שמחה, רנה, פצחה, צהלה, עלצה, עלזה, חדוה, תרועה. גילה : גילי מאד בת ציון. שישה : שוש אשיש בה'. שמחה : שמחו את ירושלים. רנה : רני ושמחי בת ציון. פצחה : פצחי רנה וצהלי. צהלה : צהלי ורני. עלצה : עלץ לבי בה'. עלזה : ויעלז לבי ומשירי אהודנו. חדוה, שנאמר : ועבדו בני ישראל [וגו']. תרועה : הריעו לה' כל הארץ, וכתיב : הריעו לאלהים בקול רנה. ואית דמפקין תרועה ומעילין דיצה, האיך מה דאת אמר : ולפניו תדוץ דאבה, מקרטעא כהדא חפיתא.
דבר אחר, נגילה ונשמחה בך, תמן תנינן, נשא אדם אשה ושהה עמה עשר שנים ולא ילדה, אינו רשאי לבטל, אמר רבי אידי מעשה באשה אחת בצידון ששהתה עשר שנים עם בעלה ולא ילדה, אתון גבי רבי שמעון בן יוחאי בעין למשתבקא דין מדין, אמר להון חייכון כשם שנזדוגתם זה לזה במאכל ובמשתה, כך אין אתם מתפרשים אלא מתוך מאכל ומשתה. הלכו בדרכיו ועשו לעצמן יום טוב ועשו סעודה גדולה ושכרתו יותר מדאי, כיון שנתישבה דעתו עליו אמר לה בתי ראי כל חפץ טוב שיש לי בבית, וטלי אותו ולכי לבית אביך, מה עשתה היא, לאחר שישן רמזה לעבדיה ולשפחותיה ואמרה להם, שאוהו במטה וקחו אותו והוליכוהו לבית אבא. בחצי הלילה ננער משנתיה כיון דפג חמריה, אמר לה בתי היכן אני נתון, אמרה ליה בבית אבא, אמר לה מה לי לבית אביך, אמרה ליה ולא כך אמרת לי בערב, כל חפץ טוב שיש בביתי טלי אותו ולכי לבית אביך. אין חפץ טוב לי בעולם יותר ממך. הלכו להם אצל רבי שמעון בן יוחאי ועמד והתפלל עליהם ונפקדו, ללמדך מה הקדוש ברוך הוא פוקד עקרות אף צדיקים פוקדים עקרות, והרי דברים קל וחמר, ומה אם בשר ודם על שאמר לבשר ודם שכמותו אין לי חפץ בעולם טוב ממך נפקדו, ישראל המחכים לישועת הקדוש ברוך הוא בכל יום ואומרים אין לנו חפץ טוב בעולם אלא אתה, על אחת כמה וכמה, הוי נגילה ונשמחה בך. למטרונה שהלך המלך בעלה ובניה וחתניה למדינת הים, ובאו ואמרו לה באו בניך, אמרה מה איכפת לי, תשמחנה כלותי. כיון שבאו חתניה, אמרו לה באו חתניך, אמרה, מה איכפת לי תשמחנה בנותי. אמרו לה בא המלך בעליך, אמרה, האי חדותא שלמה, חדו על חדו. כך לעתיד לבוא באין הנביאים ואומרים לירושלים : בניך מרחוק יבאו, והיא אומרת להם מה איכפת לי, : ובנתיך על צד תאמנה, אמרה מה איכפת לי, כיון שאמרו לה : הנה מלכך יבוא לך צדיק ונושע, אמרה הא חדותא שלמה, דכתיב : גילי מאד בת ציון, וכתיב : רני ושמחי בת ציון, באותה שעה היא אומרת : שוש אשיש בה' תגל נפשי באלהי.
דבר אחר, נגילה ונשמחה בך, רבי אבין פתח : זה היום עשה ה' נגילה ונשמחה בו, אמר רבי אבין אין אנו יודעין במה לשמח, אם ביום אם בהקדוש ברוך הוא, בא שלמה ופרש נגילה ונשמחה בך, בהקדוש ברוך הוא, בך בישועתך, בך בתורתך, בך ביראתך. אמר רבי יצחק בך בעשרים ושתים אותיות שכתבת לנו בתורה, בי"ת שנים, כ"ף עשרים, הרי בך.
נזכירה דדיך מיין, מיינה של תורה, כגון הלכות פסח בפסח, הלכות עצרת בעצרת, הלכות חג בחג. דבר אחר, נזכירה דדיך מיין מיין של אבות, מה פעל לפניך אדם הראשון, מי פעל לפניך כאברהם, מי פעל לפניך כיצחק, מי פעל לפניך כיעקב.
מישרים אהבוך, מה ישירין רחמיך, מה תקיפין אינון רחמיך. אמר רבי איבו מישרות גדולות פעלו אבותינו לפניך כל שפעלו. אמר רבי חנין : כי יען אשר עשית את הדבר הזה, נסיון עשירי היה, ואת קורא אותן דבר, הא אלו לא קבל עליו הדבר הזה היה מפסיד ומאבד כל הראשונים, הוי מישרים אהבוך.