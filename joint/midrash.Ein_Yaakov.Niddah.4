נדה פרק ד - רב פפא איקלע לתואך, אמר: אי איכא צורבא מרבנן הכא, איזיל איקבל אפיה. אמרה ליה האי סבתא: איכא הכא צורבא מרבנן, ורב שמואל שמיה, ותני מתניתא, יהא רעוא דתיהוי כותיה. אמר: מדקמברכי לי בגויה, שמע מינה ירא שמים הוא, אזל לגביה, רמא ליה תורא, רמי ליה מתניתין אהדדי וכו'.
כ שילא בר אבינא, עבד עובדא כותיה דרב, כי קא ניחא נפשיה דרב, אמר ליה לרב אסי: זיל צנעיה, ואי לא צית, גריה! הוא סבר 'גדייה' אמר ליה: כי קא ניחא נפשיה דרב, אמר ליה: הדר בך! דהדר ביה רב. אמר ליה: אם איתא דהדר ביה, לדידי הוה אמר לי, לא ציית, גדיה, אמר ליה: ולא מסתפית מר מדליקתא? אמר ליה: אנא איסי בן יהודה, דהוא איסי בן גור אריה, דהוא איסי בן גמליאל, דהוא איסי בן מהללאל, אסיתא דנחשא, דלא שליט ביה רקבא. אמר ליה: ואנא שילא בר אבינא בוכנא דפרזלא, דמתבר אסיתא דנחשא. חלש רב אסי, עילוה בחמימי, אפקוה מקרירי, עילוה בקרירי, אפקוה מחמימי. נח נפשיה דרב אסי. אזל שילא, אמר לדביתהו: צביתי לי זודתא, דלא ליזל ולימא לרב מילי עילואי. צביתא ליה זודתא, נח נפשיה דשילא, חזו דפרחא אסא מהאי פוריא להאי פוריא, אמרי: שמע מינה: עבדו רבנן פיסא.
כא אמר שמואל: אין האשה מתעברת [ויולדת] אלא למאתים שבעים ואחד יום, או למאתים שבעים ושנים יום, או למאתים שבעים ושלשה. הוא דאמר, כחסידים הראשונים, דתניא: חסידים הראשונים לא היו משמשין מטותיהם אלא בארבעה בשבת, שלא יבואו נשותיהן לידי חלול שבת. בארבעה, ותו לא? אימא: מרביעי ואילך. אמר מר זוטרא: מאי טעמיהו דחסידים הראשונים? דכתיב:  "ויתן ה' לה הריון", 'הריון' בגימטריא, מאתן ושבעים וחד הוו. אמר מר זוטרא: אפלו למאן דאמר: יולדת לתשעה אינה יולדת למקטעים, יולדת לשבעה, יולדת למקטעים, שנאמר:  "ויהי לתקפות הימים ותהר חנה ותלד בן", מעוט 'תקופות', שנים, מעוט 'ימים', שנים.