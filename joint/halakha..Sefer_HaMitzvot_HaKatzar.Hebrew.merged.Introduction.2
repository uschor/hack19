הרי נאמר בתורה ויקרא יט, לז: "ושמרתם את כל חוקותי ואת כל משפטי ועשיתם אתם", ואמרו חכמינו זכרונם לברכה תורת כהנים שם: ליתן שמירה  ועשיה לחוקים כמשפטים. והעשיה ידועה - שיעשה החוקים; והשמירה - שיזהר בהם, ולא ידמה שהם פחותים מן המשפטים, והמשפטים - הם המצוות שטעמן גלוי וטובת עשייתן בעולם הזה ידועה, כגון גזל ושפיכות דמים וכבוד אב ואם. והחוקים - הם מצוות שאין טעמן ידוע. ואמרו חכמינו זכרונם לברכה שוחר טוב תהלים ט: חוקים חקקתי לך ואין לך רשות להרהר בהן, ויצרו של אדם נוקפו בהן, ואומות העולם משיבין עליהם, כגון איסור בשר חזיר ובשר בחלב ועגלה ערופה ופרה אדמה ושעיר המשתלח: