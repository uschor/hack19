<b>מי </b>שמת והניח אשתו מעוברת אך הפילה לאחר מותו חולצת או מתייבמת ואם ילדה ויצא הולד חי לאויר עולם ומת מיד פטורה מחליצה ויבום אם ידוע שכלו לו חדשיו ונולד לט' גמורין אבל אם לא נודע בוודאי אם שהה וחי שלשים יום ה"ז וולד גמור ופוטר נשי אביו מחליצה ומיבום ואם מת בתוך ל' יום ואפילו ביום ל' בין שמת מחמת חולי בין שנפל מן הגג או אכלו ארי ה"ז ספק נפל וחולצת ולא מתייבמת ואם ילדה הרבה בנים וכולן מתו בחיי הבעל ולא הניח זרע בשעת מיתתו חולצת ולא מתייבמת אבל אם הניח זרע בן או בת של שלושים אם מאשתו זאת אם מאשתו אחרת פטורה מחליצה ומיבום ואם הי' לו זרע ממזר או עובד ע"ז פטורה מחליצה ומיבום אבל אם יש לו זרע מן השפחה או מן הנכרית אין פוטר אותה וחולצת או מתייבמת: 
