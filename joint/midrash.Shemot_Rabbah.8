ויהי ביום דבר ה' וגו' ויאמר ה' אל משה ראה נתתיך אלהים לפרעה, הדא הוא דכתיב : שאו שערים ראשיכם, שלמה אמר הפסוק הזה בשעה שהכניס הארון לבית קדשי הקדשים עשה ארון של עשר אמות, כיון שהגיע לפתח בית המקדש היה הפתח של עשר אמות והארון של עשר אמות, ואין עשרה אמות יכולין להכנס בתוך עשר אמות, ועוד שהיו טעונין בו, כיון שבא להכניסו לא היה יכול, עמד שלמה והיה מתביש ולא היה יודע מה לעשות, התחיל להתפלל לפני הקדוש ברוך הוא, מה עשה שלמה אמרו רבותינו זכרונם לברכה הלך והביא ארונו של דוד ואמר : ה' אלהים אל תשב פני משיחך. אמר רבי ברכיה בשם רבי חלבו באותה שעה חיה דוד, והכל ממך לדרש, שכן דוד אומר : ה' העלית מן שאול נפשי חייתני מירדי בור, והיה שלמה אומר רבון העולמים עשה בזכותו של זה, שנאמר : זכרה לחסדי דויד עבדך, מיד נענה, מה כתיב אחריו : וככלות שלמה להתפלל והאש ירדה מהשמים ותאכל העלה והזבחים וכבוד ה' מלא את הבית, ורוח הקדש צווחת ואומרת : ושבח אני את המתים שכבר מתו מן החיים אשר המה חיים עדנה. התחיל שלמה אומר : שאו שערים ראשיכם והנשאו פתחי עולם ויבוא מלך הכבוד. אמרו לו השערים : מי הוא זה מלך הכבוד, אמר להם : ה' צבאות הוא מלך הכבוד סלה, כיון שאמר להם כן מיד שככו, אלולי כן בקשו לרץ את ראשו להמיתו. דבר אחר, מי הוא זה מלך הכבוד, למה קרא להקדוש ברוך הוא מלך הכבוד, שהוא חולק כבוד ליראיו. כיצד, מלך בשר ודם אין רוכבין על סוסו, ואין יושבין על כסאו, והקדוש ברוך הוא הושיב לשלמה על כסאו, שנאמר : וישב שלמה על כסא ה' למלך. והרכיב לאליהו על סוסו. ומהו סוסו של הקדוש ברוך הוא, סופה וסערה, שנאמר : ה' בסופה ובסערה דרכו וענן אבק רגליו, וכתיב : ויעל אליהו בסערה השמים. מלך בשר ודם אין משתמשין בשרביטו, והקדוש ברוך הוא מסר שרביטו למשה, שנאמר : ויקח משה את מטה האלהים בידו. מלך בשר ודם, אין לובשין עטרה שלו, והקדוש ברוך הוא עתיד להלביש עטרה שלו למלך המשיח. ומהו עטרה של הקדוש ברוך הוא, כתם פז, שנאמר : ראשו כתם פז קוצותיו תלתלים שחורות כעורב, וכתיב : תשית לראשו עטרת פז. מלך בשר ודם, אין לובשין לבושו, וישראל לובשין לבושו של הקדוש ברוך הוא. ומהו לבושו של הקדוש ברוך הוא, עז, שנאמר : לבש ה' עז התאזר, ונתנו לישראל, שנאמר : ה' עז לעמו יתן ה' יברך את עמו בשלום. מלך בשר ודם, אין נקראין בשמו, קיסר אגוסטא. ואם נקראין בשמו היו ממיתין אותו, והקדוש ברוך הוא קרא למשה בשמו, שנאמר: ראה נתתיך אלהים לפרעה. אמר לו הקדוש ברוך הוא למשה, פרעה הרשע עשה עצמו אלוה, שנאמר : לי יאורי ואני עשיתני, לפיכך יראה אותך ויאמר שזה אלוה.
פרעה היה אחד מארבעה בני אדם שעשו עצמן אלהות והרעו לנפשם, ואלו הן: חירם, ונבוכדנצר, ופרעה, ויואש מלך יהודה. חירם מנין, שנאמר : אמר לנגיד צר וגו' ותאמר אל אני. ומנין ששחת לנפשו, שנאמר : גבה לבך ביפיך שחת חכמתך על יפעתך על ארץ השלכתיך לפני מלכים נתתיך לראוה בך. נבוכדנצר מנין, שעשה עצמו אלוה, דכתיב : אעלה על במתי עב אדמה לעליון, אמר לו הקדוש ברוך הוא : אך אל שאול תורד אל ירכתי בור. מה עשה לו הקדוש ברוך הוא הגלהו למדבר עד שהוא במלכותו והאכילו עשב כבהמות, שנאמר : ועשבא כתורין יאכל. והיו הבהמות והחיות רואין אותו בדמות נקבה, שנאמר : ושד בהמות יחיתן מדמי אדם וחמס ארץ קריה וגו', כענין שנאמר : ולא תתחתן בם, ועל כל זאת : ולבב אנש יהיב לה, דכתיב : ולקצת יומיא אנה נבוכדנצר עיני לשמיא נטלת ומנדעי עלי יתוב, ופרעה מנין שעשה עצמו אלוה, שנאמר : לי יארי ואני עשיתני, מסרו הקדוש ברוך הוא ביד אויביו, שנאמר : כה אמר ה' הנני נתן את פרעה חפרע מלך מצרים, מהו חפרע, כענין שנאמר : ופרע את ראש האשה ונתן על כפיה את מנחת הזכרון, וכתיב : ביום ההוא יהיה מצרים כנשים. יואש מנין שעשה עצמו אלוה, דכתיב : ואחרי מות יהוידע באו שרי יהודה וישתחוו למלך אז שמע המלך אליהם, מהו וישתחוו למלך, שעשאוהו אלוה, אמרו לו אלולי שאתה אלוה לא היית יוצא לאחר שבע שנים מבית קדשי הקדשים, אמר להן כך הוא, וקבל על עצמו לעשות אלוה, והשחית לנפשו, שנאמר : ויהי לתקופת השנה עלה עליו חיל ארם, וכתיב : ואת יואש עשו שפטים, אל תקרי שפטים אלא שפוטים, וכתיב : ובלכתם ממנו כי עזבו אתו במחליים רבים וגו' וימת [וגו'] ולא קברוהו בקברות המלכים. ומי גרם לפרעה שילקה, על שאמר: לי יארי ואני עשיתני, לפיכך אמר לו הקדוש ברוך הוא למשה: ראה נתתיך אלהים לפרעה. : כי גבה מעל גבה שמר וגבהים עליהם, לך ועשה מי שעשה עצמו אלוה שחץ בעולם על שהגביה עצמו, שנאמר : את כל גבה יראה הוא מלך על כל בני שחץ, וכי גבוה יראה ושפל אינו רואה, והכתיב : עיני ה' המה משוטטים בכל הארץ, אלא אמר רבי ברכיה אלו הגיותנין שעושין עצמן אלוהות והקדוש ברוך הוא עושה מהן שחצים בעולם. וכן סנחריב נתגאה ונעשה שחץ בעולם, שנאמר : ויהי בלילה ההוא ויצא מלאך ה' ויך במחנה אשור מאה ושמונים וחמשה אלף איש, לכך כתיב: את כל גבה יראה, שהקדוש ברוך הוא מראה שחץ של גיותנים לכל הבריות. אמר הקדוש ברוך הוא : אם יסתר איש במסתרים ואני לא אראנו נאם ה', אמר רבי בנימין בר לוי אם ישב אדם בזוית ועוסק בתורה אני מראהו לבריות, אם יטמין אדם עצמו לעבודת כוכבים, אני מראהו לבריות, שנאמר: אם יסתר איש במסתרים ואני לא אראנו, אמר רבי חמא בר חנינא אני ממלא ממנו העליונים והתחתונים ומראה שחצו לבריות, לפיכך אמר לו הקדוש ברוך הוא למשה: ראה נתתיך אלהים לפרעה.
לך והפרע ממנו, אמר לו היאך אביא עליו עשר מכות, אמר לו : ואת המטה הזה תקח בידך. אמר רבי יהודה המטה משקל ארבעים סאה היה ושל סנפרינון היה, ועשר מכות חקוקות עליו נוטריקון, דצ"ך, עד"ש, באח"ב. אמר לו הקדוש ברוך הוא בטכסיס הזה הבא עליו את המכות. ואהרן אחיך יהיה נביאך, כשם שהדורש יושב ודורש והאמורא אומר לפניו, כך אתה תדבר את כל אשר אצוך ואהרן אחיך ידבר אל פרעה, ועל ידי שניהם נעשו כל הדברים, שנאמר : ומשה ואהרן עשו את כל המפתים האלה.