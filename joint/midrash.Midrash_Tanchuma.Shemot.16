‎וילך משה וישב אל יתר חותנו. זה שאמר הכתוב: בכל עת אהב הרע ואח לצרה יולד . מי היה זה? זה יתרו שקבל למשה שהיה בורח מפני פרעה. מכאן אתה למד, כל מי שקבל על עצמו לעשות מצוה ואין עושה אותה, אין אותה מצוה פוסקת מביתו. יתרו קבל לתוך ביתו גואל שברח מפני השונא, מן ביתו עמדה שקבלה לשונא שברח מפני הגואל והרגתו. ואיזה? זה סיסרא, שנאמר: וסיסרא נס ברגליו אל אהל יעל אשת חבר הקיני וגו', ותאמר אליו סורה אדני סורה אלי אל תירא וגו', ותקח יעל אשת חבר הקיני את יתד האהל וגו' . וכתיב: ובני קיני חתן משה . לכך נאמר: ואח לצרה יולד .
שני בני אדם קבלו שני צדיקים ונתברכו בשבילן, ולא היה להם בנים מתחלה, ומשנכנסו לבתיהם נתן להם הקדוש ברוך הוא בנים, לבן ויתרו. לבן, אפשר היה לו בן והיתה בתו רועה את צאנו? אלא שלא היו לו בנים. ומשנכנס יעקב לביתו, נתברך בנכסים ובבנים, דכתיב: נחשתי ויברכני ה' בגללך . וכתיב: וישמע את דברי בני לבן. יתרו, דכתיב: ולכהן מדין שבע בנות. אפשר היו לו בנים, ובנותיו רועות? אלא שלא היו לו, ומשנכנס משה לביתו, נתברך והיו לו בנים, דכתיב: ובני קיני חתן משה .
ובשעה שאמר לו הקדוש ברוך הוא למשה, ועתה לכה ואשלחך אל פרעה. אמר לו משה: רבון העולם, איני יכול, מפני שקבלני יתרו ופתח לי את פתח ביתו ואני עמו כבן. ומי שהוא פותח פתחו לחברו, נפשו הוא חיב לו. וכן את מוצא באליהו בשעה שהלך אצל צרפית האלמנה, מת בנה. התחיל מתחנן ואמר: הגם על האלמנה אשר אני מתגורר עמה הרעות להמית את בנה, וישמע ה' בקול אליהו ותשב נפש הילד על קרבו ויחי .
ולא עוד אלא כל הפותח פתח לחברו, חיב בכבודו יותר מאביו ומאמו. את מוצא כשאמר אליהו לאלישע, שאל מה אעשה לך בטרם אלקח מעמך . אמר לו אלישע: ויהי נא פי שנים ברוחך אלי. אמר לו אליהו: אם תראה אתי לקח מאתך יהי לך כן, ואם אין לא יהיה. ויהי המה הלכים הלוך ודבר והנה רכב אש וסוסי אש ויפרדו בין שניהם וגו'. היה לו לאלישע לילך אצל אביו ואמו להחיותן, כשהחיה בן אכסניא שלו בנה של שונמית. וכן אליהו היה לו להחיות אבותיו, כשהחיה בנה של צרפית, אלא שמסר את נפשו על אכסניא שלו.
וכך אמר משה לפני הקדוש ברוך הוא: רבון העולם, קבלני יתרו ונהג בי כבוד, אלך שלא ברשותו. לכך כתיב: וילך משה וישב אל יתר חתנו. ויאמר ה' אל משה במדין. מאחר שדבר עמו בסנה, חזר ודבר עמו במדין. הענין צריך היה משלפניו.