<b>שאל </b>הרב ר' עובדיה יין שיש בו תולעים דקיימא לן שמותרים אם הורק מכלי אל כלי אם יש לאוסרם והשבתי לו מדאמר רב הונא ס"פ אלו טריפות לא לישפי אינש שיכרא בציבתא באורתא דילמא קא פריש ממנה לציבתא והדר קנפיל למנא והא עבר משום השרץ השורץ על הארץ, משמע דאי לא פריש לציבתא שרי, ועוד אמרינן התם מניין לרבות בורות שיחין ומערות ששוחה ושותה מהן ואינו נמנע וע"כ אינו פירושו שמניח פיו לתוך בור שיח ומערה ושותה דתניא פ"ק דע"ז י"ב ב' לא ישתה אדם לא מן הנהרות ולא מן האגמים לא בפיו ולא בידו אחת ואם שתה דמו בראשו מפני סכנת עלוקה אלא פירוש שוחה ושותה מהם ששואב בידיו מן הבור ושותה ואפילו הכי שרי. 