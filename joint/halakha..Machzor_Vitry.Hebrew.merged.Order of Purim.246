<big><strong>רמו.</strong></big><br><b>מצאתי</b> בתשובות הגאונים. שליח ציבור הקורא את המגילה בציבור צריך לסידרה כאחת. מפני שהיא כאיגרת אחת. אבל בנשימה אחת אין צריך לאומרה. אלא לעשרת בני המן. הילכך אם מפסיק בין פסוק לפסוק אין בכך כלום. ואם פסק באמצע פסוק משום נשימה אין בכך כלום. ושיעורו בין פסוק לפסוק ובאמצע פסוק כדי נשימה בלבד: א"ר חנינא בר פפא דרש רב שילא איש כפר תמרתא כל השירות כולן נכתבות אריח על גבי לבינה ולבינה על גבי אריח. חוץ מזו שאריח על גבי אריח ולבינה על גבי לבינה. מאי טעמ' כדי שלא תהא תקומה למפלתם של רשעים: וכן כתב ר"ת בספרו בהלכות ספר תורה ששירת האזינו כתובה כבני המן. שיש בה מפלה לעובדי ע"ז: מהיכן קורא  המגילה ויוצא בה ידי חובתו. ר' מאיר כולה. ר' יהודה אומ' מאיש יהודי. ר' יוסי אומ' מאחר הדברים האלה. וא"ר חלבו אמ' רב חמא בר גוריא אמ' רב הלכה כדברי האומ' כולה. ואפילו למאן דאמ' מאיש יהודי צריכה שתהא כתובה כולה: עד כאן ת':