‎אברהם הוליד את יצחק. אמר רבי יצחק, אין לך דור שאין בו ליצנין. בשעה שגזז נבל את צאנו, שלח דוד את נעריו אצלו לומר, תנה נא את אשר תמצא ידך לעבדיך ולבנך לדוד . השיבם נבל, מי דוד ומי בן ישי היום רבו עבדים המתפרצים איש מפני אדניו, ולקחתי את לחמי ואת מימי ואת טבחתי אשר טבחתי לגזזי ונתתי לאנשים אשר לא ידעתי אי מזה המה . מיד חזרו אצל דוד וספרו לו דברי נבל. עמד דוד וזין עצמו וכל גבוריו לילך אל נבל להשחיתו. ולאביגיל אשת נבל הגיד נער אחד מהנערים לאמר הנה שלח דוד מלאכים מהמדבר לברך את אדנינו ויעט בהם . כששמעה כך, התקינה הדורון והלכה אל דוד, שנאמר: ותמהר אביגיל ותקח מאתים לחם ושנים נבלי יין וחמש צאן עשויות וחמש סאים קלי ומאה צמקים ומאתים דבלים ותשם על החמרים, ותאמר לנעריה עברו לפני הנני אחריכם באה ולאישה נבל לא הגידה  כל אותו הענין. וכתיב: ויהי כעשרת הימים ויגף ה' את נבל וימת . מיד, וישלח דוד וידבר באביגיל לקחתה לו לאשה . ולאחר שהביאה פרש דוד ממנה שלשה חדשים, כדי לידע אם היתה מעברת מן נבל ואם לאו. לאחר שלשה חדשים בא עליה ונתעברה הימנו. והיו ליצני הדור מליצים ואומרים: מן נבל היא מעברת. מה עשה הקדוש ברוך הוא? צוה המלאך הממנה על יצירת הולד ועל צורתו ואמר לו: לך וצור אותו בדמות דוד אביו, כדי שיעידו הכל שדוד הוא אביו. מנין? שכן כתיב: ויהי בכורו אמנון לאחינעם היזרעאלית, ומשנהו כלאב לאביגיל אשת נבל הכרמלי . מה תלמוד לומר: כלאב? שהיה כלו אב, שכל הרואהו אומר, דוד אביו של זה.
וכן אברהם היה דומה ליצחק, ולא היו מכירין הבריות בין אב לבן, עד שבקש אברהם ואמר, רבונו של עולם, הפרש בין אב לבן. והפריש ביניהם הזקנה. לכך נאמר: ואברהם זקן. ולכך כתיב: אברהם הוליד את יצחק.