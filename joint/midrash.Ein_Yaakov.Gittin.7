גיטין פרק ז - מג רב עמרם חסידא, כי הוה מצערין ליה בי ריש גלותא, הוו מגנו ליה אתלגא, למחר אמרו ליה: מאי ניחא ליה למר דליתו ליה? אמר: כל דאמינא להו, מיפך הפכו, אמר להו: בישרא סומקא אגומרי, וחמרא מרקא. איתי ליה אינהו בישרא שמינא אגומרי וחמרא חייא, שמעא ילתא, ומעילא ליה לבי מסותא, ומוקמא ליה במיא דבי מסותא, עד דמתהפכי מיא דבי מסותא והוו דמא, וקאי בישריה פשיטי [פשיטי]. רב יוסף איעסק ברחים. רב ששת מיתעסק בכשורי. אמר: גדולה מלאכה, שמחממת את בעליה. אמר ליה ריש גלותא לרב ששת: מאי טעמא לא סעיד מר גבן? אמר ליה: דלא מעלו עבדי, דחשידי אאיבר מן החי. אמר ליה: מי יימר? אמר ליה: השתא מחוינא לך. אמר ליה לשמעיה: זיל גנוב, איתי לי חדא כרעא מחיותא, איתי ליה. אמר להו: אהדמו לי הדמי דחיותא, איתו תלת כרעי, אותיבו קמיה. אמר להו: הא, בעלת שלש רגלים הואי? פסוק, איתו חדא מעלמא, אותיבו קמיה, אמר ליה לשמעיה: אותיבי נמי להך דידך, אותיבה, אמר להו: האי, בת חמש רגלים הואי? אמר ליה: אי הכי ליעבדו קמיה דמר וליכול. אמר ליה: לחיי. קריבו תכא קמיהו, איתו קמיה בישרא, אותיבו קמיה  [ריסתנא] דחנקא חמתא. גששיה ושקלה, כרכה בסודריה. לבתר דאכיל. אמרי ליה: איגניב לן כסא דכספא. בהדי דקא מעיני ואתו, אשכחוה דכרוכה בסודריה.  [אמרי] ליה: חזי מר דלא מיכל קא בעי, אלא לצעורן. אמר להו: אנא מיכל אכלי, וטעמי ביה טעמא דחיורא. אמרי ליה: חיורא, לא עביד לן האידנא. אמר להו: בדקו בדוכתיה, דאמר רב חסדא: אוכמא בחיורא, וחיורא באוכמתא, לקותא היא, בדוק, אשכחהו. כי קא נפיק, כרו ליה בירא, ושדו ליה ציפיתא עילויה. ואמרי ליה: ליתי מר לינח. נחר ליה רב חסדא מאחוריה, אמר ליה לינוקא: פסוק לי פסוקיך! אמר ליה:  "נטה לך על ימינך או על שמאלך". אמר ליה לשמעיה: מאי קא חזית? אמר ליה: ציפיתא דשדיא. אמר ליה: הדר מינה! לבתר דנפק, אמר ליה רב חסדא: מנא הוה ידע מר? אמר ליה: חדא, דנחר לי מר. ועוד, דפסיק לי ינוקא פסוקא, ועוד, דחשידי עבדי דלא מעלו.
מד "עשיתי לי שרים ושרות ותענגות בני האדם, שדה ושדות".  "שרים ושרות", אלו מיני זמר. "ותענגות בני האדם", אלו ברכות ומרחצאות. "שדה ושדות", הכא תרגימו שידה ושידתין. במערבא אמרי: שידתא. אמר רבי יוחנן: שלש מאות מיני שדים היו בשיחין, ושידה עצמה, איני יודע מה היא. אמר מר: הכא תרגימו: "שידה ושידתין". שידה ושידתין, למאי איבעי ליה? דכתיב:  "והבית בהבנתו, אבן שלמה מסע נבנה" וגו'. אמר להו לרבנן: היכי איעביד?  אמרי] ליה: איכא שמירא דאיתי משה לאבני אפוד. אמר להו: היכי אשתכח? אמרי ליה: איתי שידה ושידתין, כבשינהו אהדדי, אפשר דידעי ומגלו לך. איתי שידה ושידתין, כבשינהו אהדדי, אמרי: אנן לא ידעינן, דילמא אשמדאי מלכא דשידי ידע. אמר להו: היכא איתיה? אמרי ליה: איתיה בטורא פלן. כריא ליה בירא ומליא ליה מיא ומכסיא בטינרא וחתימא בגושפנקיה, וכל יומא סליק לרקיעא, וגמר מתיבתא דרקיעא, ונחית לארעא וגמר מתיבתא דארעא, ואתי סייר ליה לגושפנקיה, ומגלי ליה ושתי ומכסי ליה וחתים ליה ואזיל.
מה שדריה  לבניהו בן יהוידע, יהיב ליה שושילתא, דחקיק עלה שם, ועיזקתא, דחקיק עלה שם, וגבבי דעמרא וזיקי דחמרא. אזל כרא בירא מתתאי, ושפינהו למיא, וסתמינהו בגבבי דעמרא, וכרא בירא מעילאי ושפכינהו לחמרא, וטמינהו. סליק יתיב באילנא, כי אתא, סיריה לגושפנקא, גלייה, אשכחיה חמרא. אמר: כתיב:  "לץ, היין המה שכר, וכל שגה בו לא יחכם". וכתיב:  "זנות ויין ותירוש יקח לב", לא אשתי. כי צחילא סגיא ליה, אישתי, רוא וגנא. נחית, אתא, שדא ביה שושילתא, סתמיה. כי איתער, הוה קא מיפרזל. אמר ליה: שמא דמרך עלך. כי נקיט ליה ואתא, מטא דיקלא, חף ביה, שדיה. מטא לביתא, שדיה. מטא גבי כובא דההיא ארמלתא, נפקא  חננא ליה, כפא לקומתיה מיניה, איתבר ביה גרמא. אמר: הינו דכתיב:  "ולשון רכה תשבר גרם". חזא סמיא דהוה קא טעי באורחא, אסקיה לאורחיה. חזא רויא דהוה קא טעי באורחא, אסקיה לאורחיה. חזא חדותא דהוו קא מחדדי לה, בכה. שמעיה לההוא גברא דהוה קאמר ליה לאושכפא: עביד לי מסאני לשב שני, אחיך. חזא ההוא קסמא דהוה קסים, אחיך. כי מטא להתם, לא עילוה לגביה דשלמה עד תלתא יומי. יומא קמא אמר להו: אמאי לא קא בעי לי מלכא לגביה? אמרו ליה: אנסיה משתיה, שקל לבינתא אותיב אחברתה. אתו אמרו ליה לשלמה, אמר להו: הכי אמר לכו: הדר אשקיוה. למחר אמר להו: ואמאי לא קא בעי לי מלכא לגביה? אמרו ליה אנסיה מיכלא. שקל לבינתא מחברתה אותבה אארעא, אתו אמרו ליה לשלמה, אמר להו: הכי אמר לכו: נגודו מיניה מיכליה. לסוף תלתא יומי עייל לקמיה, שקל קניא ומשח ארבעה גרמידי, ושדא קמיה, אמר ליה: מכדי, כי מיית ההוא גברא, לית ליה בהדין עלמא אלא ארבעה גרמידי, השתא כבשתיה לכולי עלמא, ולא שבעת עד דכבשתן נמי לדידי? אמר ליה: לא קא בעינא מינך מידי, בעינא דאיבניה לבית־המקדש, וקא מיבעי לי שמירא. אמר ליה: לדידי לא מסר לי, לשרא דימא מסירא ליה, ולא יהיב ליה אלא לתרנגולא־ברא, דמהימן ליה אשבועתיה. ומאי עביד ביה? ממטי ליה לטורי דלית בהו ישוב, ומנח להו אשינא דטורא, ופקע טורא, ומנקיט מיתי ביזרני דאילנא, ושדי התם, והוי ישוב. והינו דמתרגמינן: 'נגר טורא'. בדקו קינא דתרנגולא־ברא דאית ליה בני, וחפיוה לקיניה זוגיתא חיורתי, כי אתא בעי למיעל ולא מצי, אזל איתי שמירא, ואותביה עילויה, רמא ביה קלא, שדייה, שקליה, אזל חנק נפשיה אשבועתיה.
מו אמר ליה בניהו: מאי טעמא, כי חזיתיה לההוא סמיא דהוה קא טעי באורחא, אסיקתיה לאורחיה? אמר ליה: מכרזי עליה ברקיעא, דצדיק גמור הוא, ומאן דעביד ליה ניח נפשיה, זכי לעלמא דאתי. ומאי טעמא כי חזיתיה לההוא רויא דקא טעי באורחא, אסיקתיה לאורחיה? אמר ליה: מכרזי עליה ברקיעא, דרשע גמור הוא, ועבדי ליה ניח נפשיה כי היכי דליכליה לעלמא. מאי טעמא כי חזיתיה לההוא חדותא, בכית? אמר ליה: בעי מימת גברא בגו תלתין יומין, ובעיא מינטר ליבם קטן תליסר שנין. מאי טעמא כי שמעתיה לההוא גברא דאמר ליה לאושכפא: עביד לי מסאני לשבע שנין, אחיכת? אמר ליה: ההוא, שבעה יומא לית ליה, מסאני לשבע שנין בעי? מאי טעמא כי חזיתיה לההוא קסמא דהוה קסים, אחיכת? אמר ליה: דהוה יתיב אבי גזא דמלכא, ליקסום מאי דאיכא תותיה. תרחיה גביה עד דבנייה לבית המקדש. יומא חד הוה קאי לחודיה, אמר ליה: כתיב:  "כתועפת ראם לו". ואמרינן: 'כתועפת', אלו מלאכי השרת. 'ראם', אלו השדים. מאי רבותיכו מינן? אמר ליה: שקול שושילתא מינאי והב לי עיזקתך ואחוי לך רבותאי, שקליה לשושילתא מיניה, ויהב ליה עיזקתא. בלעיה, אותביה לחד גפיה ברקיעא ולחד גפיה בארעא. פתקיה ארבע מאה פרסי, על ההיא שעתא אמר שלמה:  "מה יתרון לאדם בכל עמלו שיעמל תחת השמש".  וכתיב:  ["וזה היה] חלקי מכל עמלי". מאי  ['וזה'?] רב ושמואל, חד אמר: מקלו וחד אמר: גונדו. היה מחזר על הפתחים, כל היכא דמטי, אמר:  "אני קהלת הייתי מלך על ישראל בירושלים". כי מטא גבי סנהדרין, אמרו רבנן: מכדי, שוטה, בחדא מלתא לא סריך, מאי האי? אמרו ליה לבניהו: קא בעי לך מלכא לגביה? אמר להו: לא. שלחו להו למלכותא: קאתי מלכא לגביכו? שלחו להו: אין קאתי. שלחו להו: בידקן בכרעיה. שלחו להו: במוקיה קאתי, וקא תבע להו בנידותיהו, וקא תבע לה נמי לבת־שבע אמיה. אתיוה לשלמה, והבו ליה עיזקתא דחקיק עליה שם, ושושילתא דחקיק עליה שם. כי עייל, חזייה, פרח, ואפילו הכי הוה ליה ביעתותא מיניה, והינו דכתיב:  "הנה מטתו שלשלמה ששים גברים סביב לה, מגברי ישראל, כלם אחזי חרב מלמדי מלחמה, איש חרבו על ירכו מפחד בלילות". 
רב ושמואל, חד אמר: מלך והדיוט, וחד אמר: מלך והדיוט ומלך. ['לדמא דרישא', ליתיה שורבינא, ובינא, ואסא דרא, וזיתא, וחילפא, וחילפי דימא, ויבלא, ולישלוקינהו בהדי הדדי, ולינטול תלת מאה כסי אהאי גיסא דרישא ותלת מאה כסי אהאי גיסא דרישא. ואי לא, ליתי ורדא חיורא דקאי בחד דרא, ולישלקיה, ולינטול שיתין כסי אהאי גיסא דרישא ושיתין כסי אהאי גיסא דרישא. 'לצליחתא', ליתי תרנגולא ברא ולישחטיה בזוזא חיורא אההוא גיסא דכייב ליה, ונזדהר מדמיה, דלא לסמינהו לעיניה, וליתלייה בסיפא דבבא, דכי עיל חייף ביה, וכי נפיק חייף ביה. 'לברוקתי', ליתי עקרבא דשב חומרי, וניבשיה בטולא, ונישחוק תרתי מנתא כוחלא וחדא מנתא מיניה, ולימלי תלתא מכחלי בהאי עינא ותלתא מכחלי בהאי עינא, טפי לא לימלי, דאי לא, פקע עיניה. 'לשברירי דליליא', ניתי שודרא ברקא, וניסר חדא כרעא מיניה וחדא כרעא מכלבא, וניטרפו ינוקי חספא אבתריה, ולימרו ליה: אסא כלבא, אכסא תרנגולא. וליגבי שב אומצי משבעה בתי, וליתבינהו ניהליה בצינורא דדשא וניכלינהו בקלקולי דמתא. בתר הכי לפשוט שודרא ברקא ונימרו הכי: שברירי דפלוני בר פלוניתא, שבקינוה לפלוני בר פלוניתא, וליחרו לכלבא בבביתא דעיניה. 'לשברירי דיממא', ליתי שבעא סומקי מגוא דחיותא, וניטוינהו אחספא דאומנא, ולתיב איהו מגואי ואיניש אחרינא מאבראי, ונימא ליה: עוירא הב לי דאיכול. ונימא ליה האיך: פתיחא, סב איכול, ובתר דאכיל, ליתבריה לחספא, דאי לא, הדרי עילויה. 'לדמא דאתי מנחירא', ליתי גברא כהן דשמיה לוי, וליכתוב ליה: 'לוי' למפרע. ואי לא, ליתי איניש מעלמא, וניכתוב ליה: 'אנא פפי שילא בר סומקי' למפרע. ואי לא, ניכתוב ליה הכי: טעם דלי במי כסף, טעם דלי במי פגם. ואי לא, ליתי עיקרא דאספסתא ואשלא דפורייא עתיקא וקורטסא ומוריקי וסומקא דלוליבא, ונקלינהו בהדי הדדי, וליתי גבבא דעמרא, וניגדול תרתי פתילתא, ולטמיש בחלא וניגדבל בקיטמא הדין, וניתיב בנחיריה. ואי לא, ליחזי אמת המים דאזלת ממזרח כלפי מערב, ונפסע וניקום חד כרעא להאי גיסא וחד כרעא להאי גיסא, ונישקול טינא בידיה דימינא מתותי כרעא דשמאליה, ובידיה דשמאליה מתותי כרעא דימיניה, וניגדול תרתי פתילתא דעמרא וניטמיש בטינא, וניתיב בנחיריה. ואי לא, ליתיב תותי מרזבא, וניתו מיא ולישדי עליה, ולימרו: כי היכי דפסקי הני מיא, ליפסוק דמיה דפלניא בר פלניתא. לדמא דאתי מפומא, בדקינן ליה בגילא דחיטתא, אי סריך, מראה קאתי ואית לה תקנתא. ואי לא, מכבדא קאתי ולית ליה תקנתא. אמר ליה רב אמי לרב אשי: והאנן, איפכא תנן? נטל הכבד ולא נשתיר הימנה כלום. הראה שנקבה או שחסרה. אמר ליה: כיון דמפומיה קאתי, אימר: איתמוחי איתמח. אמר מר: אי מראה קאתי אית ליה תקנתא, מאי תקנתיה? ליתי שבעה כוני מפירמא דסילקא ושבעה כוני פירמא דכרתי וחמשה כוני פרידא ותלתא כוני דטלפחי וכונא דכמונא וכונא דחבלי, וכנגדן כנתא פטירתא, וליבשיל וליכול, ולשתי אבתריה שיכרא חריפא דטבת. 'לככא', אמר רבה בר רב הונא: ליתי תומא יחידאה ונימרסיה במישחא ומילחא ונתביה אטופראי דאליונא דההוא גיסא דכייב ליה, ונהדר ליה גדנפא דלישא, וניזדהר לבישריה, דקשי לחיורא. 'לחינכי', אמר רבי יוחנן: חומתי כי ממרו ועיקרא דחומתי עדיף מממרו, ונינקוט בפומיה, הני, לאוקומי! לבשולי, לייתי פארי דריש נפיא וטלפחי בעפריהו ושובלילתא וחומרתא דכשותא, ונינקוט כאמגוזא בפומיה. 'לאיפתוחי' לינפח ליה חבריה תחלי חיורתא בגילא דחיטתא. 'לאסוקי', ליתי עפרא מטולא דבית הכסא וניגבול בדובשא וניכול, דמעלי ליה. 'לברסם', ליתי כי פיסתקא דנישדור וכי אמגוזא דחלבניתא דובשניתא, ומלי תרוודא דובשא חיורא, ומלי נטלא בת מחוזא חמרא נקידא, ונישלוקינהו בהדי הדדי, וכי בשול נשדור, בשיל ליה כוליה. ואי לא, ליתי רביעתא דחלבא דעיזא חיורתי, וניטיפיה אתלת קלחי כרבא, וניבחשיה בגוזא דמרמהין, וכי בשול גוזא במרמהין, בשיל ליה כוליה. ואי לא, ליתי נפקי דכלבא חיורא, וניגבול בנטפא, וכמה דאפשר, נפקא לא ניכול, דמפריק. 'לגירא', ליתי גירא דלילתא וניפכיה ונשדי מיא עלויה, ונשתי. ואי לא, ליתי ממיא דאישתי מיניהו כלבא בליליא, וניזדהר מגילויא. 'לגילויי', אנפקא דחמרא חיי. 'למורסא', אנפקא דחמרא באהלא תולאנא. 'לפירחא דליבא', ליתי תלת ברושיתא דשערי, ונשטרינהו בכמכא דלא עבר עילויה ארבעין יומין וניכול ונשתי אבתריהו חמרא מרקא. אמר ליה רב אחא מדיפתי לרבינא: וכל־שכן דפרח ליביה. אמר ליה: אנא ליוקרא דליבא אמרי. 'לפירחא דליבא', ליתי תלת ברושיאתא דחטי ונישטרינהו בדובשא וניכול, ונישתי אבתריהו חמרא חייא. 'לצרחא דליבא', ליתי תלת ביעי נינייא וביעתא דכמונא וביעתא דשומשימי וליכול. 'לכאב מעי', ליתי תלת מאה פלפלי אריכתא, וכל יומא נשתי מאה מיניהו בחמרא. רבין דמן נרש עבד לה לברתיה דרב אשי מאה וחמישין מהני דידן ואתסיא. 'לכירצא', אנפקא דחמרא באטרפא דעראה. 'לכירצא חיורא', ליתי ביזרא גלגילא וניצירה בשיסתג ונתיריה במיא, ונשתיה ונזדהר מבינתא, דאי לא, מנקבא לה למעיניה. למיסר, סיסין רטיבא במיא. למישרא, יבישתא במיא, וסימנך: איצא רטיבא דסכר נהרא. 'לטחלא', ליתי שב ביני דמיא ונייבשינהו בטולא, וכל יומא נישתי תרתי ותלתא בחמרא. ואי לא, ליתי טחלא דצפרתא דלא איפתח, ונטחיא בתנורא ונוקי להדיה, ונימא: כי היכי דיביש האי טחלא נתיבש טחליא דפלוני בר פלוניתא. ואי לא, ניטחייה ביני אורבי דביתא חדתא, ונימא הכי. ואי לא, ליבקי שכבא דשכיב בשבתא, ונישקליה לידיה ונותבה אטחליה, ונימא: כי היכי דיביש הא ידא, ניבש טחליא דפלוני בר פלוניתא. ואי לא, ניתי ביניתה, וניטויה בי נפחא. וניכליה במיא דבי נפחא ונישתי ממיא דבי נפחא. ההיא עיזא דהות שתיא מיא דבי נפחא, אישתחיט ולא אישתכח לה טחלא. ואי לא, ליפתח חביתא דחמרא לשמיה. אמר ליה רב אחא בריה דרבא לרב אשי: אי אית ליה חביתא דחמרא, לא אתי לקמיה דמר, אלא מרגל בפת שחרית, דמעליא לכולי גופיה. 'לרושחתא', ליתי אקיקי ואילווא ואספירכא ומרתכא וחומרתא דפילון ושיאפא דחמימתא, ונינקט בשחקי דכיתנא בקיטא, ודעמר־גופנא בסיתוא. ואי לא, לישתי שיכרא מרקא. 'לשיגרונא', ליתי פתיא דמוניני וניגנדריה שיתין זימני אהא מטחתיה, ושיתין זימני אהא מטחתיה. 'לצמירתא', ניתי תלת ניטופיתא מישחא דכופרא, ותלת ניטופיתא איצרא דכרתי, ותלת ניטופיתא דחמרא נקידא, ולישדי ליה לאיש באמה, ולאשה באותו מקום. ואי לא, ליתי אונא דזיקא, וליתלי ליה לאיש באמה, ולאשה בדדין. ואי לא, ליתי חוטא דזהוריתא דשדתיה דומה בת דומה, וליתלי ליה לאיש באמה ולאשה בדדין. ואי לא, ליתי כנה דזכר ונקבה, וליתלי ליה לאיש באמה ולאשה באותו מקום, וכי משתין, נשתין אסיסנא יבישתא בצינורא דדשא, ונעיין בחומרתא דנפקא מיניה, דמעליא לכולהו צימרא. 'לצימרא־ברא', ליתי תלתא גריבי סופלי ותלתא גריבי אטרף אדרא, ונישלוקינהו כל חד לחודיה, וליתיב ביניהו, ולתבינהו בתרתי משיכלי, וניתי פתורא וננח עילויה, וניקום מעילוי האי, ולותיב עילוי האי, ומעילוי האי ולותיב עילוי האי, עד דניסק ביה הבלא, ולסחי מניהו. וכי שתי, ממיא דאדרא לישתי, ממיא דסופלי לא לישתי, משום דמיעקרי. 'לצימרא גונא', ליתי שבע בוני דסילקא, משב משארי ונישלוקינהו בעפריהו וניכול, ונישתי אטרף אדרא בשיכרא או ענבי תאלא במים. 'לחזזיתא', ליתי שב חיטי ארזניתא, וניקלינהו אמרא חדתא, ונפיק משחי מיניהו ונישוף. רב שימי בר אשי עביד ליה לההוא גוי לדבר אחר ואיתסי.
אמר שמואל: האי מאן דמחו ליה באלונכי דפרסאי, מיחייא לא חיי, אדהכי והכי ניספו ליה בשרא שמינא אגומרי וחמרא חיא, אפשר דחיי פורתא ומפקיד אביתיה. אמר רב אידי בר אבין: האי מאן דבלע זיבורא, מחייא לא חיי, אדהכי והכי נשקיה רביעיתא דחלא שמזג, אפשר דחיי פורתא ומפקיד לביתיה]. אמר רבי יהושע בן לוי: אכל בשר שור בלפת, ולן בלבנה בלילי ארבעה עשר או חמשה עשר בתקופת תמוז, אחזתו אחילו. תנא: והממלא כרסו מכל דבר, אחזתו אחילו. אמר רב פפא: אפלו מתמרי. פשיטא? סלקא דעתך, הואיל ואמר מר: תמרי, משבען ומשחנן ומשלשלן ומאשרן ולא מפנקן, אימא לא, קא משמע לן! מאי 'אחילו'? אמר רבי אלעזר: אש של עצמות. מאי אש של עצמות? [אמר אביי]: אש גרמי. [מאי אסותיה? אמר אביי: אמרה לי אם: כולהו שקייני, תלתא ושבעא ותריסר. והאי, עד דמתסי! כולהו שקייני אליבא ריקנא. והאי, בתר דאכל ושתי ועייל לבית הכסא ונפיק ומשי ידיה, ומיתו ליה בונא דשתיתא דטלפחי ובונא דחמרא עתיקא, וניגבלינהו בהדי הדדי, וניכול וניכרוך בסדיניה וניגניה, וליכא דנוקמיה עד דקאי מנפשיה. וכי קאי, לישקליה לסדיניה מיניה, ואי לא, הדר עילויה]. אמר ליה אליהו לרבי נתן: אכל שליש ושתה שליש והנח שליש, לכשתכעס, תעמד על מלואך. תני רבי חיא: הרוצה שלא יבוא לידי חלי מעים, יהא רגיל בטבול קיץ וחרף. סעודתך שהנאתך ממנה, משך ידך הימנה, ואל תשהה עצמך בשעה שאתה צריך לנקביך. [אמר מר עוקבא: האי מאן דשתי טיליא חיורא, אחזתו ויתק. אמר רב חסדא: שיתין מיני חמרא הוו, מעליא דכולהו, סומקא ריחתנא. גריעא דכולהו, טיליא חיורא. אמר רב יהודה: האי מאן דיתיב בצפרני ניסן גבי נורא, ושייף משחא, ונפיק ויתיב בשמשא, אחזתו ויתק. תנו רבנן: הקיז דם ושמש מטתו, הויין לו בנים ויתקין. הקיזו שניהם ושמשו, הוין להן בנים בעלי ראתן. אמר רב פפא: לא אמרן, אלא דלא טעים מידי, אבל טעים מידי, לית לן בה. אמר רבה בר רב הונא: בא מן הדרך ושמש מטתו,*) הוין לו בנים ויתקין. תנו רבנן: הבא מבית הכסא, אל ישמש מטתו עד שישהה שעור חצי מיל, מפני ששד בית הכסא מלוה עמו. ואם שמש, הוין לו בנים נכפים. תנו רבנן: המשמש מטתו מעמד, אוחזתו עוית, מישב, אוחזתו דלריא. היא מלמעלה והוא מלמטה, אוחזתו דלריא. מאי 'דלריא'? אמר רבי יהושע בן לוי: סם דלריא, דרדרא. מאי 'דרדרא'? אמר אביי: מוריקא דחוחי. רב פפא אליס ובלע ליה. רב פפי אליס ושדי ליה. אמר אביי: מי שאינו בקי בדרך ארץ, ליתי שלשה קפיזי קורטמי דחוחי, ונידוקינהו ונישלקינהו בחמרא, ונישתי. אמר רבי יוחנן: הן הן החזירוני לנערותי].
מז שלשה דברים מכחישין כחו של אדם, ואלו הן: פחד, דרך ועון. 'פחד', דכתיב:  "לבי סחרחר, עזבני כחי". 'דרך', דכתיב:  "ענה בדרך כחי, קצר ימי". 'עון' דכתיב:  "כשל בעוני כחי". שלשה דברים  [מתיזין] גופו של אדם, ואלו הן: אכל מעמד, ושתה מעמד, ושמש מטתו מעמד. חמשה, קרובים למיתה יותר מן החיים, ואלו הן: אכל ועמד, שתה ועמד, הקיז דם ועמד, ישן ועמד, שמש מטתו ועמד. ששה, העושה אותן מיד מת, ואלו הן: הבא בדרך ונתיגע, הקיז דם ונכנס לבית המרחץ ושתה ונשתכר וישן על גבי קרקע ושמש מטתו. אמר רבי יוחנן: והוא שעשאן כסדרן. אמר אביי: כסדרן, מת, שלא כסדרן, חליש. איני?! והא מעורת עבדה ליה לעבדה תלת מיניהו ומית? ההוא, כחוש הוה. שמונה, רבן קשה ומעוטן יפה, ואלו הן: דרך ודרך ארץ, עשר ומלאכה. יין ושנה, חמין והקזת דם. שמונה, ממעטין את הזרע, ואלו הן: המלח והרעב והנתק, בכיה, ושנה על גבי קרקע, וגדגדניות, וכשות שלא בזמנה, והקזת דם למטה כפלים. תנא: כשם שקשה למטה כפלים, כך יפה למעלה כפלים. אמר רב פפא: למטה, למטה מן הביצים. למעלה, למעלה מן הביצים. וכשות שלא בזמנה, תנא: כשם שקשה שלא בזמנה, כך יפה בזמנה. אמר רב פפא: זמנה, תמוז, שלא בזמנה, טבת. יומי ניסן ויומי תשרי, לא מעליא ולא קשיא.