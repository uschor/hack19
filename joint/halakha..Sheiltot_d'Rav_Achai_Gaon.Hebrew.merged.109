<b>שאילתא </b>דמיחייבין בית ישראל למיקבע ירחי ולקדושינהו ולתקוני מועדים ובבי דינא תליא מילתא למיקבעיה לירחא ולחסוריה ולעבוריה דכתיב אלה מועדי ה' וגומר מדקאמר תקראו אתם למימרא דבדידכו תליא מילתא ובית דין מומחה בעינן לעבר שנים ולקבוע חדשים דכתיב וידבר ה' אל משה ואל אהרן החדש הזה לכם מאי לכם עדות זו תהא מסורה לכם מכאן דבעינן מומחין ואין קובעין שני' ואין מעברין חדשים אלא ביום דתניא אין מעברין את השנה אלא ביום ואם עברוה בלילה אינה מעוברת כיוצא בו אין מקדשין את החדש אלא ביום ואם קידשוהו בלילה אינו מקודש שנאמר תקעו בחדש שופר וגו' כי חק לישראל הוא משפט מה משפט ביום אף קדוש החדש ביום ואין מעברין את השנה אלא ביהודה דתניא אין מעברין את השנה אלא ביהודה ואם עיברוה בגליל מעוברת העיד חנניא איש כפר אונו שאם עיברוה בגליל אינה מעוברת <i data-commentator="Haamek Sheilah" data-order="1"></i> אמר יהודה בריה דרבי שמעון בן פזי מאי קרא לשכנו תדרשו כל דרישות שאתה דורש לא יהו אלא בשיכנו של מקום והני מילי היכא דאיכא מומחין בארץ אבל ליכא מומחין בארץ ואיכא מומחין בחוצה לארץ מעברין וקובעין אפילו בחוצה לארץ דרבי עקיבא עיבר שנים וקבע חדשים בחוצה לארץ מפני שלא הניח כמותו בארץ ישראל ומעיקרא לאודועי ירחא אי חסר הוא אי מלא הוא היו משיאין משואות משקילקלו הכותים התקינו שיהו שלוחין יוצאין ואי בטלי כותים עבדינן חד יומא והיכא דמטו שלוחים עבדינן חד יומא והשתא מאי טעמא עברינן תרי יומי משום דשלחו מתם הזהרו מנהג אבותיכם בידיכם זימנין דאיכא שמדא ואתו לאיקלקולי והיכא דמטו שלוחים מריש ירחא דניסן ועד חמיסר ומריש ירחא דתשרי וער חמיסר דמודעי אי מלא שוויוה אי חסיר שוויוה נקיטינן חד יומא דוכתא דלא מטו נקיטינן תרי יומא דילמא מליוה לאדר דילמא מליוה לאלול מכריז רבי יוחנן היכא דמטו שלוחי ניסן ולא מטו שלוחי תשרי משום ריש שתא ויומא דכפורי דלא איפשר למיזל ליעבדון תרי יומי גזירה ניסן אטו תשרי ואמר רבי זירא אמר רב נחמן כל ספיקה לקמיה שדינן חמיסר ושיתסר עבדינן ארביסר לא עבדינן וליעביד נמי ארביסר דילמא חסרוה לאב וחסרוה נמי לשבט כיון דמרחק אם איתא דחסרוה אישתמועי הוה מישתמע <i data-commentator="Haamek Sheilah" data-order="2"></i> והאידנא אף על גב דידעין בקביעה דירחא אימת קא אתי עיבורא אפילו הכי נקיטינן תרי יומי כי מקום דלא מטו שלוחים דמי דשלחו מתם אל תשנו מנהג אבותיכ' זימנין דהוי שמדא ומיקלקלא מילתא ויומא דכפורי משום דלא איפשר למינקט תרי יומי ותרי לילואתא כדלא ברן דאיכא דאתי לידי סכנה נקיטינן חד יומא ולא חיישינן לה למילתא דילמא מליוה לאלול ואפילו אתו ואמרי מליוה לאלול ולא שמעינן מבית דין מקודש לא חיישינן למילתא כי הא דרבי אייבו בר נגארי ור' חייא בר אבא איקלעו בחדסר בתשרי לבבל אמרי בסים תבשילא דבבלאי ביומא רבה דמערבא אמרו להו אסהידו אמרו לא שמענו מפי בית דין מקודש דדילמא אימלוכי אימליכו לקדושיה למחר ושוויוה חסר: 
<b>ברם </b>צריך לומר חד כי אתי ואמר מליוה לירחא וקדשוה קמיי מי סמכינן עליה אי לא מי אמרינן ככל עדיות שבתורה דבעינן תרי או דילמא מילתא דעבידא לאיגלויי היא ולא משקר בה איניש ואפילו חד מהימן ת"ש רבי אתא עולא אמר קדשוה לירחא אמר רב כהנא לא מיבעיא עולא דגברא רבה הוא אלא אפילו חד מעלמא נמי אי אמר הכי מהימן תניא נמי הכי בא אחד מסוף העולם ואמר קדשו בית דין את החדש נאמן מאי טעמא מילתא דעבידא לאיגלויי היא ולא עבדי אינשי דמשקרי בה: 
