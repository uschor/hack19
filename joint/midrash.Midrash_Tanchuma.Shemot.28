‎לך לקראת משה. זה שאמר הכתוב: חסד ואמת נפגשו צדק ושלום נשקו . חסד, זה אהרן, שנאמר: וללוי אמר תמיך ואוריך לאיש חסידך . ואמת, זה משה, שנאמר: בכל ביתי נאמן הוא . הוי, חסד ואמת נפגשו. צדק ושלום נשקו. צדק, זה משה, שנאמר: צדקת ה' עשה  ושלום, זה אהרן, שנאמר: בשלום ובמישור הלך אתי .
נשקו, וישק לו. שנו רבותינו, כל הנשיקות של תפלות הן, חוץ משלש נשיקות: נשיקת פרישות, נשיקת גדלה, נשיקת פרקים. נשיקת פרישות מנין? דכתיב: ותשק ערפה לחמותה . נשיקת גדלה מנין? דכתיב: ויקח שמואל את פך השמן ויצק על ראשו וישקהו . נשיקת פרקים מנין? דכתיב: וילך ויפגשהו בהר האלהים וישק לו.