<big><strong>שג.</strong></big><br><b>לא יהיה לך: </b><b>חנניה</b> מישאל ועזריה אודעו שמיה דקודשא בריך הוא לעין כל חייא. כד טעין להון ננסא והכדין אמר להון. איתו כרועו לצילמאי לולבי דתמר. אמר להון גנסא. איתבוננו מה דעבדית לכון עד דאתון בציון. ארמאית צדיא בגו ביה גנוניה דקירים דידכון: אית לו  פטרו  שמיה לא ינום צווחו תלתיהון: באבונן דלעיל ביה רחצונן. אמר חנניה. ביה אנן רחיצין מן טליותו . אמר מישאל. בנורא אנן יקדין וביה לא כפרין אמר עזריה: אנן לא כפרין בלא יהוי לך צווחו תלתיהון. גרמין אתון גרמיכון למיקד. אמר להון ננסא. גופיכון יתעביד קטם בגו בנו אתון נורא. גבורה ודינמיט אם אית באלהכון. הוא ישיזבינכון מן ידי: אית לן: דחלתא דצילמך לית היא בליבן. אמר חנניה. דע דפטרונו תיאורון יתך. אמ' מישאל. דמות דצילמיך לית אנן פלחין. אמר עזריה: אנן לא כפרין וגו'. היך כפריתון בי דלא למכרוע לצילמי. אמר להון ננסא. האידנא אתון כרעין קדם אינדרטי ואי לא יקדין. האית לכון למידרע דאתון כרעין דלא בטיבותכון: אית לן: ומה אנן אמרין לאלהא דשמיא. אמר חנניה. והוא גלי עמיקתא ומסתרתא. אמר מישאל. ועימיה שרי נהורא וחשוכא ליה גליא. אמר עזריה. אנן: זריק אנא יתכון לנו אתון נורא מכפתין. אמר להון ננסא. זעיף אנא עליכון על דאתון מרדין עלי ועל צילמי. זמן דתשמעון קל קרנא משרוקיתא ממללא כרועו קדם צילמי. אית: חי וקיים הוא פטרון דידן. אמר חנניה. חבל על בנין דכפרין באבוהון. אמר משאל. חס לן דניכפור בנעשה ונשמע. אמר עזריה: אנן: טבחית ונכסית גוזלייא דציון. אמר להון גנסא. טאיסנא ונהימנא כאריא בגו ביה גנוניה דקיריס דידכון. טליקית רישי מיניקיכון ולא פריק יתכון. אית: ייתי ווי עלך ננסא מה את מחסד. אמר חנניה. יאי לך למילף מן פרעה רשיעא דקודמוי מינך אמר מישאל. יחיד הוא אלהנא דתיירון יתן אמר עזרי': אנן: כולא אנא ממללא עליכון לחירן. אמר להן ננסא. כל סנקלטין קודין וכרעין קדם אינדרטי ואיניש לא מריד. כדאתון דרמית רוחכון דלא בעיתון למכרע לצלמי. אית: לית אנן משגיחין על צילמך. אמר חנניה לית לן חולק באלהא דבר אינש שפכיה. אמר מישאל. לזה אלי זמרינן בימא ואנחא דיליה. אמר עזריה: אנן:<b>מכאן ואילך יסד ר' מאיר שליח ציבור: </b><b>מישך</b> שדרך ועבד נגו. אמר להון ננסא. מדאורייתא רדמה אסתכלו והגו. מבדריתו ופלחיתו סמיי ולא סגו. אית: נחנא נהירין זהירין בקיימי אמ' חנניה. נטורי פום מלכא במומי. אמ' מישאל. ניתיב גולגלי ארנוני וזימי. אמר עזריה. אנן: ספקתון בארעכון טפוסי דמשתמודעין מיהודאי. אמ' להן ננסא. סמניו צייריתון בכותלי כשדאי. סבריתון הכא למיעבד צלמי השדאי . אית לן: על דנא להתבותך לית אנן חשחין אמר חנניה. עילאה יכול לשיזבותנא מן ידך ומאתון שחין. אמ' מישאל. עביד או לא עביד על שמיה נתרמי פשחין. אמ' עזריה. אנן: פסקי ורגושי אסגיתו לצדו ותבו. אמ' להן ננסא. פריסנא לכון וילון פטקי שקולו וכתובו. פיקודיי למיטר לתלתין יומין חובו: אית: פרטקא קמא אם אנשינן שום אלהנא. כתב חנניה. פרוז. דוגמא תניינא הלא י"י יבדוק דנא. כתב מישאל. פריש יאות ארי עלך אתקטלנא. כתב עזריה: צרופינהו ויהבינהו לינוקא למיקרינהו בחיל. פקיד להון ננסא. צווחינהו פרוס כל אומי וקומי כל חיל. צלים אנפוהי אישתני בנס וקצף שגיא שחיל: צרצדא כדא לכלבא שוית לאתבזויי. אמ' חנניה. צביט רבותא דקדיש ועיר לאחוויי. אמ' מישאל צחינן בדמיזא שבעא על דחזי למיזיית. אמ' עזריה: קרא דירמי  רישיה לבטולי שריתון. אמ' להן ננסא. קיימי סיפיה צבינא דבי מרודי התגריתון. קרא לגיברין דבחיליה למיכפתינהו למירמינהו לאתון: רבנותא בסכנתא לא שנן. בסרבלא פשטא וכרבלא. רמיו לנו אתון נורא כפיתין ולא אינזקו בהבלא. ריח נור לא עדת בהון ובגושמיהון לא שלט הבלא: שלח מלך תקיף מלאכא דטאיס עלמא בתרין טיסי. שגר מלבר ואינין מלגיו ועבד ניסי בגו ניסי. שיתא איתעבדו ביה ביומא. דאיתנסיאו הוגניסי: חנוה ננסא וקם בהתבהלא כד חמא ארבע שריין מהלכין. תיתו ופוקי עבדוהי דאל עילאה מלך מלכין. תמהוהי ואתוהי אישתעו רברבנין נצחנוי בקרוי פלכין: שבחו קדם י"י כל עממיא. אמ' חנניה. שבחוניה כל אומיא. אמ' מישאל. ארי תקיף עלן טוביה דשמיא. אמ' עזריה. וקושטא די"י לעלמייא. אמ' גבריאל: טוביהון צדיקייא דעל שמיה דקודשא בריך הוא רחצין. דבשבוחיהון ובקילוסיהון למלאכי שימושא קיימין ונחיצין. ולעתיד לנו מנייניהון קמי שכינתא נייחין במחיצין:<b>דיברא תניינא:</b> כד הוה נפיק וגו': וכן הוה צווח ואמר עמי עמי בית ישר'. לא יהיה לך אלהי אוחרן בר מיני לא תעביד לך צלם וכל דמות דבשמיא דמלעיל ודי בארעא מלרע ודי במיא מלרע לארעא לא תסגוד להון ולא תפלחינין. ארי אנא י"י אלהך דמתפרע בקנאה מדכר חובי אבהן על בנין מרדין על דר תליתאי ועל דר רביעאי לשנאי כדי משלמין בנייא למיחטי בתר אבתהון. ועביד טיבו לאלפי דרין לרחמיי ולנטרי פיקודייא. אח"ר ל"א יהי"ה ל"ך: