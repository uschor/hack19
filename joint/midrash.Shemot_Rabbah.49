ויעשו כל חכם לב, הדא הוא דכתיב : מים רבים לא יוכלו לכבות את האהבה. מים רבים, אלו העובדי כוכבים, שנאמר : כהמות ימים יהמיון, ואם היו מתכנסין כל העובדי כוכבים לבטל את האהבה שבין הקדוש ברוך הוא לישראל לא היו יכולים, הוי: מים רבים לא יוכלו לכבות את האהבה, שנאמר : ואוהב את יעקב. ונהרות לא ישטפוה, אלו הכשדים, שנאמר : את מי הנהר העצומים והרבים את מלך אשור. אם יתן איש את כל הון ביתו באהבה בוז יבוזו לו, אבל בני עשו לי מקדש של יריעות וירדתי ושכנתי בתוכם, שנאמר : ולא יכל משה לבוא אל אהל מועד וכבוד ה' מלא את המשכן.
דבר אחר, כל חכם לב, הדא הוא דכתיב : שחורה אני ונאוה, אם שחורה למה נאוה, וכי יש שחורה נאוה, אלא אמרה כנסת ישראל: שחורה אני במעשי ונאוה אני במעשה אבותי, שחורה אני במצרים, ונאוה אני באמרי בסיני : כל אשר דבר ה' נעשה ונשמע. שחורה אני על הים, שנאמר : וימרו על ים בים סוף, ונאוה אני באמרי : זה אלי ואנוהו. שחורה אני במעשה העגל, ונאוה אני במעשה המשכן. שחורה אני בשור, שנאמר : וימירו את כבודם בתבנית שור, ונאוה אני בשור : שור או כשב או עז. שחורה אני במשכן, שנאמר : טמאו את מקדשי, ונאוה אני במשכן, ויעשו כל חכם לב. מה מלאכה היו עושין, אלא ראה מה כתיב : וזאת התרומה אשר תקחו מאתם, זו כנסת ישראל שהיא תרומה, שנאמר : קדש ישראל לה' ראשית תבואתה. זהב וכסף, זו כנסת ישראל, שנאמר : כנפי יונה נחפה בכסף. ונחשת, זו ארץ ישראל, שנאמר : ומהרריה תחצב נחשת. תכלת, זו כנסת ישראל, שנאמר : ונתנו על ציצת הכנף פתיל תכלת. וארגמן ותולעת שני, זו כנסת ישראל, שנאמר : אל תיראי תולעת יעקב. וכן : כחוט השני שפתותיך, ואומר : שרי יהודה רגמתם. דבר אחר, זהב, זה אברהם, שנבחן בכבשן האש כזהב. וכסף, זה יצחק, שנצרף ככסף על גבי המזבח. ונחשת, זה יעקב, שנאמר : נחשתי ויברכני ה' בגללך.