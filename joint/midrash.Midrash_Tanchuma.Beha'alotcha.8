קח את הלוים. זה שאמר הכתוב: ה' צדיק יבחן וגו' . אין הקדוש ברוך הוא מעלה את האדם לשררה, עד שבחן ובודק אותו תחלה. וכיון שהוא עומד בנסיונו, הוא מעלה אותו לשררה. וכן את מוצא באברהם אבינו, נסהו הקדוש ברוך הוא בעשר נסיונות ועמד בהן. ואחר כך ברכו, שנאמר: וה' ברך את אברהם בכל . וכן יצחק נסהו בימי אבימלך ועמד בנסיונו, ואחר כך ברכו, שנאמר: ויזרע יצחק בארץ ההוא וימצא בשנה ההוא מאה שערים ויברכהו ה' . וכן יעקב אבינו נסהו בכל אותן הצרות, בעשו, ברחל, בדינה, ביוסף, בשמעון בבנימין. והיאך יצא מבית אביו, שנאמר: כי במקלי עברתי וגו' . ואחר כך ברכו, שנאמר: וירא אלהים אל יעקב עוד בבואו מפדן ארם ויברך אותו . וכן יוסף נסהו בכל אותן הצרות, באשת פוטיפר, והיה חבוש שתים עשרה שנה, ואחר כך יצא ונעשה מלך על שעמד בנסיונו. הוי, ה' צדיק יבחן. ואף שבטו של לוי נתנו נפשם על קדוש שמו של הקדוש ברוך הוא, שלא תבטל התורה. שבשעה שהיו ישראל במצרים, מאסו בתורה ובמילה, והיו כלם עובדי עבודה זרה. שכן יחזקאל מוכיחו, שנאמר: ואמרת אליהם כה אמר ה' אלקים ביום בחרי בישראל ואשא ידי לזרע בית יעקב . מה כתיב בסוף הענין, וימרו בי ולא אבו לשמע אלי, איש את שקוצי עיניהם לא השליכו וגו' . מה עשה הקדוש ברוך הוא. הביא חשך על המצרים שלשת ימים והרג בהם כל רשעי ישראל. שכן הוא אומר, וברותי מכם המורדים והפושעים בי . וכן הוא אומר, התאנה חנטה פגיה וגו' . התאנה חנטה פגיה, אלו הרשעים שבישראל. והגפנים סמדר נתנו ריח , אלו הנשארים שעשו תשובה ונתקבלו. קומי לך רעיתי יפתי ולכי לך , שהרי הגיע הקץ מן הגאלה. אבל שבטו של לוי כלם צדיקים היו, והיו עושין את התורה, שנאמר: כי שמרו אמרתך , זו תורה. ובריתך ינצרו , זו המילה. ולא עוד, אלא כשעשו את העגל, לא נשתתפו שם שבטו של לוי, שנאמר: ויעמד משה בשער המחנה וגו' ויאספו אליו כל בני לוי . כיון שאמר להם משה, שימו איש חרבו על ירכו וגו' . מיד עשו כן ולא נשאו פנים. וכן משה מברכן, האומר לאביו ולאמו לא ראיתיו ואת אחיו וגו' . וכיון שראה הקדוש ברוך הוא, שהיו כלם צדיקים ונסה אותם ועמדו בנסיונם, שנאמר: אשר נסיתו במסה , מיד אמר הקדוש ברוך הוא, והיו לי הלוים, לקים מה שנאמר: ה' צדיק יבחן . אבל הרשעים, כתיב בהם, ורשע ואהב חמס שנאה נפשו . אמר דוד, אשרי כל ירא ה' ההולך בדרכיו .