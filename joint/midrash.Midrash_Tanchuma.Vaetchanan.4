דבר אחר, ואתחנן אל ה'. זה שאמר הכתוב: כי עם בציון ישב בירושלים, בכו לא תבכה חנון יחנך וגו' . מה כתיב למעלה מן הענין, ועריו נתתי לראובני וגו'. למד משה את באי עולם, שלא יאמר אדם הואיל וחלי שלי מסכן ועשה דייתיקי וחלק כל אשר לו, לא יאמר הואיל שעשה דייתיקי, לא יתפלל עוד, אלא יתפלל, שאין הקדוש ברוך הוא פוסל תפלת כל בריה, שהרי משה עשה דייתיקי, שנאמר: ועריו נתתי לראובני ולגדי, ויאיר בן מנשה לקח, ולמכיר נתתי את הגלעד, ואצוה אתכם בעת ההיא לאמר ה' אלהיכם נתן לכם את הארץ הזאת לרשתה, ואת יהושע צויתי בעת ההיא לאמר. הרי דייתיקי. שמא תאמר, עמד לו ולא התפלל. תלמוד לומר: ואתחנן אל ה'. ואתחנן אל ה', למה. כדי שיכנס לארץ. זה שאמר הכתוב: שמעה אלהים רנתי . אל תתעלם מתחנתי. אמר לו: מה אתה מבקש. אמר לו: מקצה הארץ אליך אקרא בעטף לבי . אמר לו הקדוש ברוך הוא, רב לך אל תוסף. אמר לו משה, רבון העולמים, אתה קראתני משה עבדי, שנאמר: לא כן עבדי משה . אני עבד, ולויתן עבד. ואני מתחנן לפניך, והוא מתחנן לפניך, שנאמר: הרבה אליך תחנונים אם ידבר אליך רכות . תחנת לויתן שמעת וכרת עמו ברית וקימתו, שנאמר: היכרת ברית עמך תקחנו לעבד עולם . ואני עבדך, ואמרת לי, הנה אנכי כורת ברית וגו' , ולא קימת, אלא אמרת, ומות בהר אשר אתה וגו' . ולא עוד, אלא כתבת בתורתך, ואם אמר יאמר העבד אהבתי וגו' . ואני אהבתי אותך ותורתך ובניך, לא אצא חפשי , איני מבקש למות. והגישו אדוניו וגו', ועבדו לעולם , ולא קימת עמי. ועכשו בבקשה ממך, שמעה אלהים רנתי ואל תתעלם מתחנתי. אמר לו הקדוש ברוך הוא, רב לך, בעל דין שלך כבר הוציא עליך גזרה שתמות, וכל הבריות כמותך. אדם הראשון שאכל מן האילן, גזר מיתה לכל.