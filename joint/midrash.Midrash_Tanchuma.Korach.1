ויקח קרח. זה שאמר הכתוב: אח נפשע מקרית עז, ומדינים כבריח ארמון . אח נפשע מקרית עז, זה קרח שחלק כנגד משה ומרד וירד מן כבוד שהיה בידו. ואין נפשע אלא לשון מרידה, כמו דאמרת, מלך מואב פשע בי . וכן הוא אומר, אז תפשע לבנה בעת ההיא . ומדינים כבריח ארמון. מדינים שעשה כנגדו, פלטים. כבריח ארמון, שחלק על משה ועל המקום. ויקח, אין ויקח אלא משיכת דברים רכים, שמשך כל גדולי ישראל והסנהדראות אחריו. במשה הוא אומר, ויקח משה ואהרן את האנשים האלה . וכן הוא אומר, קח את אהרן ואת בניו אתו . וכן הוא אומר, קחו עמכם דברים ושובו וגו' . וכן הוא אומר, ותקח האשה בית פרעה . הוי, ויקח קרח, שבדברים רכים משך לבם. ויקח קרח. על ידי מה נחלק. על ידי אליצפן בן עזיאל אחי אביו, שנעשה נשיא על משפחתו, שנאמר: ונשיא בית אב למשפחות הקהתי אליצפן בן עזיאל . אמר קרח, ארבעה אחים היו אחי אבא, שנאמר: ובני קהת עמרם ויצהר חברון ועזיאל . עמרם הבכור, זכה אהרן ובניו לכהנה, ומשה אחיו למלכות. מי ראוי לטל את השניה לא השני. ואני בנו של יצהר, הייתי ראוי להיות על משפחתי נשיא. והוא עשה בנו של עזיאל קטן של אחי אבא יהא גדול עלי. הריני חולק ומבטל כל מה שנעשה על ידו. לפיכך היתה מחלקתו.