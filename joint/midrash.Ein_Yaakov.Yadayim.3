ידים פרק ג - א ספר שנמחק, ונשתיר בו שמונים וחמש אותיות, כפרשת:  "ויהי בנסע הארן", מטמא את הידים. מגלה שכתוב בה שמונים וחמש אותיות, כפרשת "ויהי בנסע הארן" מטמא את הידים. כל כתבי הקדש מטמאין את הידים. שיר־השירים וקהלת מטמאים את הידים. רבי יהודה אומר: שיר־השירים מטמא את הידים, וקהלת מחלקת. רבי יוסי אומר: קהלת אינו מטמא את הידים, ושיר־השירים מחלקת. רבי שמעון אומר: קהלת, מקלי בית־שמאי ומחמרי בית־הלל. אמר רבי שמעון בן עזאי: מקבל אני מפי שבעים ושנים זקנים, [ביום] שהושיבו את רבי אלעזר בן עזריה בישיבה, ששיר־השירים וקהלת מטמאין את הידים. אמר רבי עקיבא: חס־ושלום, לא נחלק אדם מישראל על שיר־השירים שלא תטמא את הידים, שאין העולם כלו כדאי כיום שנתן בו שיר־השירים לישראל, שכל הכתובים קדש, ושיר־ השירים קדש קדשים. ואם נחלקו, לא נחלקו אלא על קהלת. אמר רבי יוחנן בן ישוע, בן חמיו של רבי עקיבא: כדברי בן עזאי כך נחלקו וכן גמרו.