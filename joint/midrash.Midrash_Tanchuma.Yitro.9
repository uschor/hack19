‎בחדש השלישי. זה שאמר הכתוב יצפן לישרים תושיה מגן להלכי תם . אמר רבי לוי בשם רבי שמואל בר נחמן: תשע מאות ושמונים דור קפל הקדוש ברוך הוא לתן את המילה לאברהם . רבי יונתן בשם רבי יוסי הגלילי אומר: תשע מאות ושבעים וארבעה דורות קפל הקדוש ברוך הוא לתן תורה לדור המדבר. ולמה נתנה תורה לדור המדבר? שהיו ישרים. שכיון שיצאו ממצרים, אחר שלשה חדשים נתן להם את התורה, שנאמר: בחדש השלישי. הוי, יצפן לישרים תושיה.