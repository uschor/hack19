ולפי זה יפלא - מי לא יכסוף וישתוקק לשכרן של מצוות, שהוא שכר גדול למאד עד אין לשער? ונקח לדוגמא: הרי רואים אנו בעינינו, כי מי שהוא נבחר מאת העם - מכמה עשיריות אלפים איש - שהוא יהיה מרואי פני המלך תמיד, ולא עוד, אלא שהוא יהיה בראש השרים; וירצה מי שהוא ליתן לו מי יודע כמה - לא יתרצה בשום אופן להחליף הממון רב שיתנו לו, בעד הזכות שיש לו לראות פני המלך תמיד ולעמוד בראש השרים ואם כן, על אחת כמה וכמה, קל וחומר בן בנו של קל וחומר, להיות נהנה מזיו השכינה שהוא תענוג גדול אמיתי יותר ממה שאפשר לנו לתאר, בודאי לא ישוו בעיניו כל גנזי מלכים ואוצרותיהם עבור רגע של קורת רוח בעולם הבא, ואם כן, איך אפשר להחליט לומר שאין אדם חפץ בשכר מצוה? וזהו פלא גדול: