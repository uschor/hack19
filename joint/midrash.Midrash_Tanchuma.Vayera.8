‎ויבאו שני המלאכים סדמה. מה כתיב למעלה מן הענין? ויגש אברהם ויאמר האף תספה. אמר רבי פינחס הכהן בר חמא, אין הקדוש ברוך הוא חפץ לחיב כל בריה, שנאמר: כי לא אחפץ במות המת . וכן הוא אומר, כי לא אל חפץ רשע אתה . ואומר: חי אני נאם אדני אלקים אם אחפץ במות הרשע . ובמה חפץ? להצדיק בריותיו, שנאמר: ה' חפץ למען צדקו . תדע לך, שבזמן שהבריות חוטאין ומכעיסין לפניו והוא כועס עליהן, מה הקדוש ברוך הוא עושה? חוזר ומבקש להן סנגור שילמד עליהן זכות ונותן שביל לפני הסנגור. וכן אתה מוצא בימי ירמיה שאמר, שוטטו בחוצות ירושלים וראו נא ודעו ובקשו ברחובותיה אם תמצאו איש אם יש עשה משפט מבקש אמונה ואסלח לה .
וכן כשחטאו הסדומיים גלה לאברהם ללמד עליהן זכות, שנאמר: וה' אמר המכסה אני, מיד התחיל אברהם ללמד עליהן סנגוריא, שנאמר: ויגש אברהם ויאמר האף תספה צדיק עם רשע. ואין ויגש אלא תפלה, שנאמר: ויהי בעלות המנחה ויגש אליהו הנביא ויאמר ה' אלהי אברהם יצחק וישראל וגו' .
האף תספה צדיק עם רשע, מהו? אמר לו: דבר קשה. בשר ודם האף סופה אותו, שמא אף אתה כן תספה צדיק עם רשע, כשם שאתה דן את הרשע כך אתה דן את הצדיק, תם ורשע אתה מכלה, חללה לך מעשת. חללה כתיב, כמה דאת אמר: אשה זנה וחללה . לא חול הוא לך, כך עשית לדור המבול ולדור הפלגה, אתמהה. אין דרך זו שלך.
מעשת הדבר הזה אין אומר כאן, אלא כדבר, לא זה ולא כמוהו. השפט כל הארץ לא יעשה משפט, אולי יש חמשים וגו', ויאמר ה' אם אמצא בסדם, פתח והלך מחמשים ועד עשרה, שעשרה יש כח בהן לכלות את הפרענות. כיון שלא מצא, וילך ה' כאשר כלה וגו'. מה כתיב אחריו? ויבאו שני המלאכים סדמה.
ראה ענותנותו של הקדוש ברוך הוא. אמר רבי ברכיה: בנהג שבעולם, שני בני אדם עומדין ומסיחין, בקשו להתפרש זה מזה, הקטן נוטל רשות מן הגדול. והקדוש ברוך הוא כשדבר עם אברהם ובקש להתפרש ממנו, כביכול הוא נטל רשות מן אברהם, שנאמר: וילך ה'. אימתי? כאשר כלה לדבר, ואחר כך ואברהם שב למקמו.
מיד, ויבאו שני המלאכים סדמה בערב. והשלישי היכן הלך? לא כך כתיב: וישא עיניו וירא והנה שלשה אנשים. אלא בא ללמדך, ששלשתן בשלש שליחויות נשתלחו. האחד בא לבשר את שרה ואמר לה: שוב אשוב אליך כעת חיה והנה בן לשרה אשתך. עשה שליחותו ונסתלק. השני הלך להפך את סדום, שנאמר: ויאמר אליו הנה נשאתי פניך גם לדבר הזה וגו'. נשאנו פניך הפכנו אינו אומר כאן. ואחד להציל את לוט מתוך ההפכה, וכל אחד ואחד עשה שליחותו ונסתלק.