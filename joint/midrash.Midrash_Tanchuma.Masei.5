כתיב: ויאמר יהושע אל עכן, בני שים נא כבוד וגו' . אמר ליה עכן, בשביל דבור זה שאתה אומר, אני מת. כיון שראה עכן כך, אמר בלבו, עכשו אני נלכד בגורל ואיני מאמין בו ואתחשב כזבן לפני יהושע. באותה שעה אמר עכן ליהושע, למה תפיל גורלות ביני ובין בני ביתי. אפיל הגורל בינך ובין פנחס, אם יעלה הגורל על שניכם, אף אני מאמין. באותה שעה אמר יהושע לעכן, בני שים נא כבוד לה' וגו', אף אתה, הגד נא לי מה עשית . מיד נפל מחלקת בישראל, ועמדו שבט יהודה במריבה והרגו מישראל כתות כתות. כיון שראה עכן כך, אמר בלבו, כל המקים נפש אחת מישראל, כאלו קים עולם מלא. ואני על ידי נהרגו כמה אנשים מישראל, אני הוא החוטא ומחטיא, מוטב שאודה על פשעי לפני ה' ולפני יהושע, ואל תבא תקלה על ידי. מה עשה עכן. עמד והשמיע קולו לכל העדה, והסבו כל העדה לפניו, ואמר ליהושע, אמנם אנכי חטאתי לה' אלהי ישראל, וכזאת וכזאת עשיתי . ולא זאת בלבד עשיתי, אלא כבר מעלתי באחרות. אמר ליה יהושע, ואני כך הייתי יודע שהדבר תלוי בך, אלא הגד נא לי מה עשית, אל תכחד ממני. אמר ליה: ואראה בשלל וגו' . אמר, הסתכלתי מה שכתוב בתורה, ואכלת את שלל אויביך , ואחמדם ואקחם . אדרת שנער אחת טובה וגו' . ואל תאמר, שאני הייתי צריך. שאין בשבט יהודה עשיר ממני. מיד, וישלח יהושע מלאכים וירצו האהלה . מפני מה שלח יהושע. כדי שלא יגנבו אותם שבט יהודה, ולא יוסיפו מחלקת. לפיכך שלח יהושע מהרה, ויבאום אל יהושע ואל כל בני ישראל, ויצקם לפני ה' . מהו ויצקם. אמר יהושע לפני הקדוש ברוך הוא, רבונו של עולם, על אלו אתה כעסת על בניך, הרי נתונים לפניך. מיד, ויקח יהושע את עכן בן זרח ואת הכסף ואת האדרת ואת לשון הזהב ואת בניו ואת בנותיו , כדי לרדותן. את שורו ואת חמורו ואת צאנו ואת אהלו , לשרפה. וכל ישראל עמו , לראות בדינו, כדי שלא יהו רגילין לעשות כן. ויעלו אותם עמק עכור . ויאמר יהושע מה עכרתנו, יעכרך ה' ביום הזה . היום הזה תהיה עכור, ויש לך חלק לעולם הבא. וירגמו אתו כל ישראל אבן , הוא לבדו. וישרפו אותם באש , בממונו הכתוב מדבר. שכן נאמר לו מפי הגבורה, והיה הנלכד בחרם ישרף באש וגו' . אם כן מה תלמוד לומר: אותו ואת כל אשר לו . ללמדך, שהודה עכן כי בשבת גנב והוציא מיריחו והטמין בתוך אהלו. ונסקל על חלול שבת, ונשרף על שמעל בחרם. ומנין אתה מוצא. שכן הקדוש ברוך הוא אמר ליהושע, ראה נתתי בידך את יריחו וגו', וביום השביעי תסבו את העיר שבע פעמים . ללמדך, שבשבת נכבש חומת יריחו. ודבר זה עשה יהושע מדעתו, והסכים הקדוש ברוך הוא על ידו. אמר יהושע, השבת קדש, שנאמר: ושמרתם את השבת כי קדש הוא לכם . וכל מה שכבשנו בה יהא קדש, שנאמר: וכל כסף וזהב וכלי נחשת וברזל קדש הוא לה' אוצר ה' יבוא . ומנין שהסכימו על ידו. שנאמר: והיתה העיר חרם היא וכל אשר בה לה' . באותה שעה, וישב ה' מחרון אפו . ועליו נאמר, חמת מלך מלאכי מות ואיש חכם יכפרנה , זה יהושע, שהשיב חרון אף מישראל.