‎וה' פקד את שרה. זה שאמר הכתוב: וידעו כל עצי השדה כי אני ה' וגו' . השפלתי עץ גבה זה אשור, שנאמר: הנה אשור ארז בלבנון יפה ענף וחרש מצל וגבה קומה . הגבהתי עץ שפל, אלו ישראל, וגם אני נתתי אתכם נבזים ושפלים לכל העם . הובשתי עץ לח, זו אשתו של אבימלך. והפרחתי עץ יבש, זו שרה, שנאמר: ותהר ותלד שרה. אני ה' דברתי ועשיתי, שנאמר: ויעש ה' לשרה כאשר דבר. אמר רבי לוי, כשתקופת תמוז נכנסת, מיבשת העשבים ומפרחת האילנות. כך יבשו העשבים, כי עצר עצר ה'. והפריחו האילנות, וה' פקד את שרה.