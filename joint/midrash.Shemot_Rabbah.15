ויאמר ה' אל משה החדש הזה לכם ראש חדשים, הדא הוא דכתיב : קול דודי הנה זה בא [וכל הענין בפרשיות עד עמכם], שנאמר : ענה דודי ואמר לי, מה את עושה כאן במקום טמאים : אשר בשר חמורים בשרם וזרמת סוסים זרמתם. : קומי לך רעיתי יפתי ולכי לך, אמר לפניו רבון העולמים ארבע מאות שנה אמרת לנו להשתעבד ועדין לא שלמו, אמר ליה כבר שלמו, שנאמר : כי הנה הסתיו עבר, מיד גלו הצדיקים את ראשיהם שהיה מכסה, שנאמר : הנצנים נראו בארץ, אלו הן שבטו של לוי שהיו צדיקים כלן. דבר אחר, הנצנים, אלו הכהנים. : בני אהרן אלעזר בנו פינחס בנו. דבר אחר, הנצנים, אלו המלכים דוד ושלמה רחבעם אסא אביה. דבר אחר, אלו הלוים : אסף הראש ומשנהו זכריה. כיון שראה הקדוש ברוך הוא כך, אמר : עת הזמיר הגיע, הגיע זמן של לוים לומר לפני שירים ומזמורים. דבר אחר, עת הזמיר הגיע, כיון ששמע הקדוש ברוך הוא את ישראל שאמרו את השירה, אמר : וקול התור נשמע בארצנו, ששמע קולן של ישראל בזכות אברהם שהקריב תור וגוזל, מה כתיב אחריו : התאנה חנטה פגיה, אלו הצדיקים והישרים. : והגפנים סמדר נתנו ריח, אלו הבינונים שעשו תשובה. מכאן ואילך : קומי לך רעיתי יפתי ולכי לך, כשיצאו ישראל ממצרים אמר להם הקדוש ברוך הוא אין לכם חדש אחר גדול מזה, לפיכך נקרא ראשון, שנאמר: ראש חדשים. דבר אחר, ראשון הוא לכם, כביכול הקדוש ברוך הוא שנקרא ראשון, שנאמר : אני ראשון ואני אחרון. וציון נקרא ראשון, שנאמר : כסא כבוד מרום מראשון מקום מקדשנו. ועשו נקרא ראשון, שנאמר : ויצא הראשון וגו'. ומשיח נקרא ראשון, שנאמר : ראשון לציון הנה הנם. יבוא הקדוש ברוך הוא שנקרא ראשון, ויבנה בית המקדש שנקרא ראשון, ויפרע מן עשו שנקרא ראשון, ויבא משיח שנקרא ראשון, בחדש הראשון, שנאמר: החדש הזה לכם ראש חדשים וגו'.
דבר אחר, החדש הזה לכם, אמרו מלאכי השרת לפני הקדוש ברוך הוא רבון העולם אימתי אתה עושה את המועדות, שכן כתיב : בגזרת עירין פתגמא, אמר להם אני ואתם מסכים על מה שישראל גומרין ומעברין את השנה, שנאמר : אקרא לאלהים עליון לאל גמר עלי. וכן הוא אומר : אלה מועדי ה' מקראי קדש וגו', אתם בין בזמנן בין שלא בזמנן, אין לי מועדות אלא אלו. אמר להם הקדוש ברוך הוא לישראל, לשעבר היה בידי, שנאמר : עשה ירח למועדים, אבל מכאן ואילך הרי מסורה בידכם ברשותכם, אם אמרתם הן, הן. אם אמרתם לאו, לאו. מכל מקום יהא החדש הזה לכם. ולא עוד אלא אם בקשתם לעבר את השנה, הריני משלים עמכם, לכך כתיב: החדש הזה לכם.
דבר אחר, החדש הזה לכם, הדא הוא דכתיב : אלה שני בני היצהר העמדים על אדון כל הארץ, אמר רבי לוי, מלמד שהיה הקדוש ברוך הוא חוזר ומבקש באיזה דבר לגאל את ישראל ולא היה מוצא, עד שמצא זכותו של משה ושל אהרן והיא עמדה להם, הדא הוא דכתיב: אלה שני בני היצהר, למה הדבר דומה למלך שבקש לשא אשה ובאו ואמרו לו עניה היא, אין לה בעולם אלא שני נזמים בלבד. כך אמר הקדוש ברוך הוא דין לישראל שיגאלו בזכות משה ואהרן, לכך נאמר: ויאמר ה' אל משה ואל אהרן.
דבר אחר, ויאמר ה' אל משה ואל אהרן, הדא הוא דכתיב : קול דודי הנה זה בא, כשהלך משה ואמר לישראל כך אמר לי הקדוש ברוך הוא : היום אתם יוצאים בחדש האביב, אמרו לו היכן הוא, אמר להם הרי עומד, קול דודי הנה זה בא. אמר רבי יהודה מהו : מדלג על ההרים, אמר הקדוש ברוך הוא אם אני מסתכל במעשיהם של ישראל אינן נגאלין לעולם, אלא למי אני מסתכל לאבותיהם הקדושים, שנאמר : וגם אני שמעתי את נאקת בני ישראל וגו', בזכות אבותם אני גואלם. לכך כתיב: מדלג על ההרים, ואין הרים אלא אבות, שנאמר : שמעו הרים את ריב ה'. דבר אחר, אמר רבי נחמיה מהו מדלג על ההרים, אלא אמר הקדוש ברוך הוא אין להם מעשים לישראל שיגאלו אלא בזכות הזקנים, שנאמר : לך ואספת את זקני ישראל, ואין ההרים אלא הזקנים, שכן בת יפתח אומרת לאביה : וירדתי על ההרים, וכי אל ההרים היתה הולכת, אלא על הזקנים היא אומרת, שהלכה להראות לזקנים שהיא בתולה טהורה, ולכך כתיב: מדלג על ההרים. דבר אחר, אמר רבי אלעזר מהו מדלג על ההרים, אמר הקדוש ברוך הוא עשיתי לעשו שיהא מעמיד מלכים, שנאמר : ואלה המלכים אשר מלכו בארץ אדום, אם אני מניח לעשו שיהא מעמיד מלכים עוד, היאך ישראל עומדין, הריני מדלגן ועושה אותן אלופים, שנאמר : אלה אלופי בני עשו. ואין הרים אלא עובדי כוכבים, שנאמר : והנה ארבע מרכבות יצאות מבין שני ההרים.
בארץ מצרים, למה אינו אומר במצרים, אמר רבי חנינא אמר הקדוש ברוך הוא כתיב בתורה : בחוץ תעמד, אף אני אעשה כך, בארץ מצרים ולא במצרים. וכן אמר משה : כצאתי את העיר. אמר רבי שמעון, גדולה חבתן של ישראל שנגלה הקדוש ברוך הוא במקום עבודת כוכבים ובמקום טנפת ובמקום טמאה בשביל לגאלן, משל לכהן שנפלה תרומתו לבית הקברות, אומר מה אעשה, לטמא את עצמי אי אפשר, ולהניח תרומתי אי אפשר, מוטב לי לטמא את עצמי פעם אחת וחוזר ומטהר, ולא אאבד את תרומתי. כך אבותינו היו תרומתו של הקדוש ברוך הוא, שנאמר : קדש ישראל לה' וגו', היו בין הקברות, שנאמר : כי אין בית אשר אין שם מת, ואומר : ומצרים מקברים, אמר הקדוש ברוך הוא היאך אני גואלן, להניחן אי אפשר, מוטב לירד ולהצילן, שנאמר : וארד להצילו מיד מצרים, כשהוציא קרא לאהרן וטהר אותו, שנאמר : וכפר את מקדש הקדש, : וכפר על הקדש.
דבר אחר, החדש הזה לכם, הדא הוא דכתיב : מי זאת הנשקפה כמו שחר, ארבעה דברים של שבח יש כאן לישראל, כנגד ארבע גליות, שבארבע גליות שעמדו על ישראל לא כפרו בהקדוש ברוך הוא, בגלות בבל מנין, שנאמר: מי זאת הנשקפה כמו שחר. נבוכדנצר היה משתחוה לשמש, שנאמר : איך נפלת משמים הילל בן שחר. ודניאל היה שוחר ומתפלל למקום, שנאמר : וכוין פתיחן לה בעליתה נגד ירושלם, ערב ובקר וצהרים. ולמה היה שוחר ומתפלל כדי שירחם הקדוש ברוך הוא על ישראל, ועליו אמר שלמה : שחר טוב יבקש רצון, ונמצא להם האלהים בעת צרתם, שנאמר : אני אהבי אהב וגו'. וכן מצינו כשהושלך דניאל לגב אריות לא נזוק, שנאמר : אלהי שלח מלאכה וסגר פם אריותא ולא חבלוני, חנניה מישאל ועזריה הושלכו לכבשן האש ולא נזוקו, שנאמר : ושער ראשהון לא התחרך וריח נור לא עדת בהון, אלא האירו לעולם כשחר שהוא מאיר לעולם, לפיכך הנשקפה כמו שחר. ועשו לעובדי כוכבים להכיר להקדוש ברוך הוא ולקלסו, שכן נבוכדנצר אמר כשיצאו חנניה מישאל ועזריה מן הכבשן : בריך אלההון די שדרך מישך ועבד נגו, : עבדוהי די אלהא עלאה. וכן דריוש אמר כשנפל דניאל לגוב אריות : להון זיעין ודחלין מן קדם אלהה די דניאל די הוא אלהא חיא, לכך כתיב: מי זאת הנשקפה כמו שחר. יפה כלבנה, בגלות מדי. אתה מוצא בלילה אם אין הלבנה נראית ברקיע, החשך בעולם ואין אדם יכול להלך אפלו תוך המדינה, כיון שהלבנה נראית ברקיע הכל שמחין ומהלכין בדרך, כך בימי אחשורוש שגזרו על ישראל להשמיד להרג ולאבד, ובאה אסתר והאירה לישראל, שנאמר : ליהודים היתה אורה ושמחה, לכך כתיב: יפה כלבנה, בגלות מדי. ואם רצונך לידע שנדמית אסתר ללבנה, כשם שהלבנה נולדה לשלשים יום, כך אסתר אמרה : ואני לא נקראתי לבוא אל המלך זה שלושים יום, לפיכך יפה כלבנה, בגלות מדי. ברה כחמה במלכות יון, סנדריאוס אם אוליאוס חמה שמה, והשמש גבור נקרא, שנאמר : ישיש כגבור לרוץ ארח, בתקופת תמוז מי יוכל לעמד כנגד השמש הכל בורחים ממנו, שנאמר : ואין נסתר מחמתו. כך במלכות יון הכל ברחו ממנו ומתתיה הכהן ובניו עמדו באמונתו של הקדוש ברוך הוא וברחו מפניהם האכלוסין של יון ונהרגו כלן. וכן הקדוש ברוך הוא אומר להם : כתו אתיכם לחרבות ומזמרתיכם לרמחים החלש יאמר גבור אני. ואומר : כן יאבדו כל אויביך ה' וגו', לקים מה שנאמר: ברה כחמה. אימה כנדגלות באדום, למה נקרא שמה אימה, לפי שעומדת במלכות שיש לה אימה, שנאמר : וארו חיוה רביעאה דחילה ואימתני ותקיפא. מהו אימה כנדגלות, אתה מוצא שנים עשר מזלות יש ברקיע, כשם שאין השמים יכולין לעמד חוץ משנים עשר מזלות, כך אין העולם יכול לעמד חוץ משנים עשר שבטים, שנאמר : אם ימשו החקים וגו'. אימה כנדגלות, אין דגלים אלא צבאות, שנאמר : דגל מחנה, וצבאו ופקדיהם. וכן דגלי השמים המלאכים, ודגלי הארץ ישראל. צבאות השמים, מלאכים, שנאמר : וכל צבא השמים עמדים וגו'. צבאות הארץ, ישראל, שנאמר : יצאו כל צבאות ה' מארץ מצרים. ואדון שניהם הקדוש ברוך הוא, וכשם שהכל יראים מן הקדוש ברוך הוא ומן המלאכים, כך העובדי כוכבים היו יראים מישראל, שנאמר : וראו כל עמי הארץ כי שם ה' וגו', לכך נאמר: אימה כנדגלות, שדמה הקדוש ברוך הוא את ישראל למלאכים, במלאכים נאמר : שרפים עמדים ממעל לו, ובישראל נאמר : אתם נצבים היום. המלאכים אומרים בכל יום: קדוש קדוש קדוש, וישראל אומרים: אלהי אברהם אלהי יצחק ואלהי יעקב. המלאכים נקראו אש, דכתיב : משרתיו אש להט, וישראל כמו כן, דכתיב : והיה בית יעקב אש. המלאכים מתחדשין בכל יום ומקלסין להקדוש ברוך הוא והן חוזרין לנהר אש שיצאו ממנו ושוב האלהים מחדשן ומחזירן כשם שהיו בראשונה, שנאמר : חדשים לבקרים, כך ישראל משתקעין בעונות מיצר הרע שיש בגופן, וחוזרין בתשובה, והאלהים בכל שנה סולח לעונותיהם ומחדש לבם ליראתו, שנאמר : ונתתי לכם לב חדש, לכך כתיב: אימה כנדגלות.
דבר אחר, החדש הזה לכם, מה כתיב בפרשה : ולקחתם אגדת אזוב, ועבר ה' לנגף את מצרים, הדא הוא דכתיב : כי מראש צרים אראנו, אלו האבות, שנאמר : שמעו הרים את ריב ה', מוצאים אנו מתחלה היה המקום מבקש לכונן העולם ולא היה מוצא עד שעמדו האבות, משל למלך שהיה מבקש לבנות מדינה, גזר וחפשו מקום לבנות בו המדינה, בא לתן היסוד והיו המים עולים מן התהום ולא היו מניחים לעשות את היסוד, שוב בא לתן את היסוד במקום אחר, והיו המים מהפכים, עד שבא במקום אחד ומצא שם צר גדול, אמר כאן אני קובע את המדינה על הצרים הללו, כך מתחלה היה העולם מים במים, והיה האלהים מבקש לכונן עולמים ולא היו הרשעים מניחין, מה כתיב בדורו של אנוש : אז הוחל לקרא בשם ה', עלו המים והציפום, שנאמר : עשה עש כסיל וכימה וגו'. וכן דור המבול היו רשעים, מה כתיב בהם : האמרים לאל סור ממנו, עלו המים ולא הניחו לתן עליהם את היסוד, שנאמר : ונהר יוצק יסודם, וכתיב : ביום הזה נבקעו כל מעינות תהום רבה. כיון שבאו האבות וזכו, אמר הקדוש ברוך הוא על אלו אני מכונן העולם, שנאמר : כי לה' מצקי ארץ וישת עליהם תבל, לכך כתיב : כי מראש צרים אראנו, : הן עם לבדד ישכן, מהו הן, כל האותיות מזדוגין חוץ משתי אותיות הללו, כיצד א"ט הרי י, ב"ח הרי י, ג"ז הרי י, ד"ו הרי י, נמצא ה לעצמה. וכן האות הנ' אין לה זוג י"צ הרי ק, כ"פ הרי ק, ל"ע הרי ק, מ"ס הרי ק, נמצא נ' לעצמה, אמר הקדוש ברוך הוא כשם ששני אותיות הללו אינן יכולין להזדוג עם כל האותיות אלא לעצמן, כך ישראל אינן יכולין להדבק עם כל העובדי כוכבים ומזלות הקדמונים אלא לעצמן מפרשים, שאפלו שונא גוזר עליהם לחלל השבת ולבטל את המילה או לעבד עבודת כוכבים, הן נהרגים ואין מתערבים בהם, שנאמר : הן עם לבדד ישכן ובגוים לא יתחשב. ומה אני עושה כל שונא וכל אויב שיגזר עליהם גזרה אני הורגו, שנאמר : הן עם כלביא יקום. מכן אתה למד אתה מוצא בא עליהם עמלק והרגו אותו, כמו שנאמר : ויחלש יהושע את עמלק ואת עמו לפי חרב. בא סיסרא והרגוהו, שנאמר : ויהם ה' את סיסרא, וכן כל אויביהם. וכן בצאת ישראל ממצרים הקדוש ברוך הוא אומר להם : ואתם לא תצאו וגו', הם בבתיהם והוא הורג את אויביהם, שנאמר : ועבר ה' לנגף את מצרים. הדא הוא דכתיב: הן עם כלביא יקום, לפיכך אמר הקדוש ברוך הוא הואיל ועשיתי לכם נסים בחדש הזה, אף אתם עשו אותו ראש חדש, שנאמר: החדש הזה לכם ראש חדשים.
משל למלך שהיה לו בן והשליטו על כל נכסיו, ואמר הבן לאביו אם אין אתה נותן לי הכסא שלך היאך הכל יודעים שאתה מחבבני, אלא כשתתן לי מקום הכסא שלך הכל נותנין לי קלוס, כך נתן האלהים לאברהם העולם, שנאמר : וה' אמר המכסה אני מאברהם, כיון שנתן לו הכל אמר לו אם אין אתה נותן לי בית המקדש ת"ק אמה על ת"ק אמה לא נתת לי כלום, ונתן לו הקדוש ברוך הוא כל מה שבקש, שנאמר : ואני נתתי לך שכם אחד על אחיך, וכיון ששמע אברהם כן, מה אמר : אלהים דבר בקדשו אעלזה.
דבר אחר, החדש הזה לכם ראש חדשים, משל למלך שנולד לו בן ועשה יום טוב, ונשבה אותו הבן ועשה שם זמן מרבה, אחר זמן נפדה אותו הבן ועשה לו המלך יום גנוסיא, כך עד שלא ירדו ישראל למצרים היו מונים לשעבוד, משירדו ונשתעבדו שם, עשה להם הקדוש ברוך הוא נסים ונפדו, התחילו מונין לחדשים, שנאמר: החדש הזה לכם ראש חדשים.
דבר אחר, החדש הזה לכם, הדא הוא דכתיב : ויתן להם ארצות וגו' בעבור ישמרו חקיו, הביא האלהים המכות על המצריים, : שלח חשך ויחשך, התחיל משלשל ויורד עד שהוא מגיע למצרים. : שמח מצרים בצאתם, משל למלך שהיו הכל מכבדין אותו עד כמה היו מכבדין אותו עד שהיו מביאין לו דורונות ואלהיהן עמהן, כך היה פרעה שולט מסוף העולם ועד סופו והיו מביאין לו דורונות ואלהיהן עמהן, ואחר כך משה ואהרן באים, שנאמר : ואחר באו משה ואהרן וגו'. הוציא הנמוסין ופשפש בהם ולא מצא שם את השם הזה, משל לעבד שהיה מהלך עם רבו וכו' כדלעיל, אבל הקדוש ברוך הוא חי וקים, שנאמר : וה' אלהים אמת הוא אלהים חיים ומלך עולם, משל לעני שהיה במדינה והיה עומד לפני המלך ולא הרגיש, כשנגעה המכה בגופו התחיל מרגיש ואמר אין כיוצא בזה, כך הביא הקדוש ברוך הוא מכות על המצריים ולא הרגיש פרעה, כיון שנגעה בגופו התחיל מרגיש וצווח : ה' הצדיק ואני ועמי הרשעים, וכי לא היה הקדוש ברוך הוא יכול להציל ישראל מיד מצרים במכה ראשונה, אלא לקים מה שנאמר : משגיא לגוים ויאבדם, וכתיב : מסיר לב ראשי עם הארץ, ומהו כן, שאמר: ה' הצדיק, כשהיו המכות באות לא היו באות אלא בארץ מצרים, ואפלו הורד שמה המכה ונכנסת בה כמו לוז, היה המכה ממלא את כלה ולא היתה נוגעת בשדה אחרת, ועליה נאמר : כי כאשר משפטיך לארץ צדק למדו וגו', משל למה היתה כנסת ישראל דומה, למלך שהיתה לו בת אהובה נתונה בעבר הנהר, פשט המלך את ידו והעבירה והושיבה בקרונין שלו, שנאמר : מה יפו פעמיך, : לא ידעתי נפשי שמתני מרכבות עמי נדיב, : וימטר עליהם כעפר שאר, : ויוליכם בתהמות, : וה' הולך לפניהם יומם, הכל בזכות אברהם, שנאמר : כי זכר את דבר קדשו את אברהם עבדו, ויוצא עמו בששון, ויתן להם ארצות גוים, למה, : בעבור ישמרו חקיו ותורתיו ינצרו.
דבר אחר, החדש הזה לכם. הדא הוא דכתיב : אשרי הגוי אשר ה' אלהיו, משבחר הקדוש ברוך הוא בעולמו, קבע בו ראשי חדשים ושנים, וכשבחר ביעקב ובניו קבע בו ראש חדשים של גאלה שבו נגאלו ישראל ממצרים ובו עתידין לגאל, שנאמר : כימי צאתך מארץ מצרים אראנו נפלאות. ובו נולד יצחק, ובו נעקד, ובו קבל יעקב את הברכות, ובו רמז להם לישראל שהוא ראש להם לתשועה, שנאמר: ראשון הוא לכם לחדשי השנה. משל למלך שהוציא את בנו מבית האסורין, אמר עשו אותו יום טוב כל הימים שבו יצא בני מחשך לאור, מעל ברזל לחיים, מעבדות לחרות, ומשעבוד לגאלה. כך הוציא הקדוש ברוך הוא לישראל מבית האסורין, שנאמר : מוציא אסירים בכושרות. מחשך וצלמות, שנאמר : ויוציאם מחשך וצלמות. מעל ברזל לעל תורה, מעבדות לחרות, שנאמר : בנים אתם לה' אלהיכם. משעבוד לגאלה, שנאמר : גאלם חזק ה' צבאות שמו. לכך קבע להם שמחה שהוא נפרע מאויביהם עליהם, שנאמר : ואתן אדם תחתיך.
דבר אחר, החדש הזה לכם, רבי מאיר אומר לי ולכם היא הגאלה, כביכול אני נפדיתי עמכם, שנאמר : אשר פדית לך ממצרים גוים ואלהיו, וקבעו החדש הזה לי ולכם, שאני רואה דם הפסח ומכפר עליכם, שנאמר: דברו אל כל עדת בני ישראל, ותהא שמחתכם שלמה, אפלו מי שהוא עני. שה תמים זכר בן שנה, שה, בשביל : אלהים יראה לו השה וגו'. תמים, לשמו של הקדוש ברוך הוא, שנאמר : הצור תמים פעלו. זכר, שהוא הורג כל בכוריהם של מצרים וחס על בכוריהם של ישראל. מן הכבשים ומן העזים תקחו, כשם שאני הורג האדם והבהמה השבי והשפחה, כך רשות בידכם לטל מכל מקום שאתם רוצים ויהיו משמרין אותו, שהוא לכם שמחה [נסחה אחרת: שמירה] גדולה, שנאמר: והיה לכם למשמרת. ושחטו אותו, אתם שוחטים פסח ואני שוחט בכורים. ולקחו מן הדם ונתנו על שתי המזוזת, שאני פוסח ומגן עליכם. ויהיו זהירין בו, שבלילה הוא נאכל, שנאמר: ואכלו את הבשר בלילה הזה צלי אש, בשביל אברהם שהצלתיו מכבשן האש. ומצות, בשביל שרה שעשתה למלאכי השרת עגות ולא טעמו לחם. מררים, בשביל יעקב, שכשם שנרדפו בניו במצרים כך רדפו עשו. ולא תותירו ממנו עד בקר, כשם שאיני משיר נשמה בבכורי מצרים, כך לא תותירו ממנו עד בקר. משל למלך שאמר לבניו היו יודעים שאני דן דיני נפשות ומחיב, הקריבו לי דורון שאם תעלו לפני לבימה שאעביר אילוגין שלכם לאחר. כך אמר הקדוש ברוך הוא לישראל בדיני נפשות אני מתעסק ומודיע אני היאך אני חס עליכם ברחמים בדם פסח ובדם מילה, ואני מכפר על נפשותיכם, שהעברה שאני עובר קשה היא, שנאמר: ועברתי בארץ מצרים, וכן ישראל אומר : ויהי ה' משגב לדך משגב לעתות בצרה.
דבר אחר, החדש הזה לכם, אמר שלמה : בי מלכים ימלכו, אמר רבי לוי משל לדוכוס שזרקו לו הלגיונות פורפירא, מה עשה פונה לפס ושורף את השטר ומוציא הלגיונין והיא נקראת ראש למלכותו. כך לעשרים וששה דורות מלך הקדוש ברוך הוא במצרים, פונה לפס, שנאמר : ובני ישראל יצאים ביד רמה, ושרף את השטר, שנאמר : ומושב בני ישראל אשר ישבו במצרים, ומוציא לגיונין, והיא נקראת ראש למלכותו, החדש הזה לכם, לקים מה שנאמר: בי מלכים ימלכו.
דבר אחר, החדש הזה לכם, הדא הוא דכתיב : ואשלח לפניך את משה אהרן ומרים, זה שאמר הכתוב : שלח אורך ואמתך המה ינחוני, זה משה ואהרן, שנאמר : וללוי אמר תמיך ואוריך, וכן כתיב : תורת אמת היתה בפיהו. ואשלח לפניך את משה אהרן ומרים, מלמד שלא היה מבקש לגאל את ישראל, אלא אמר משה להקדוש ברוך הוא : מי אנכי, וכי כך הבטחת לאבותם שביד בשר ודם אתה מוציא בניהם, ומי אנכי שאלך : וכי אוציא את בני ישראל, וכי אני הוא אותו שכתוב בו : דן אנכי, שאתה משלחני לגאלן, לא כך הבטחת לאברהם ואמרת לו : וגם את הגוי אשר יעבדו דן אנכי, לא כך אמרת ליעקב : אנכי ארד עמך מצרימה ואנכי אעלך גם עלה, ולי אתה אומר: מי אנכי. אמר לו הקדוש ברוך הוא חייך אני יורד ומצילן, אשה אחת ירדה למצרים ובשבילה ירדתי והצלתי אותה, אימתי בשעה שנטל פרעה לשרה, שנאמר : וינגע ה' את פרעה, ומה בשביל אשה אחת ירדתי, בשביל ששים רבוא אנשים וששים רבוא נשים וששים רבוא בנים, איני יורד ומצילן, אלא לכו אתם תחלה והודיעו לבני שאני גואלן, ואחר כך אני מציל אותן, לכך כתיב: שלח אורך ואמתך המה ינחוני, לכך אמר: ואשלח לפניך את משה אהרן ומרים.
דבר אחר, החדש הזה לכם, הדא הוא דכתיב : שלח משה עבדו אהרן אשר בחר בו, כיון שנכנס הקדוש ברוך הוא כביכול נגף את הבכורות ואלוהות שלהן, שנאמר : ואגף את מצרים, וכן : ובאלהיהם עשה ה' שפטים, כיון שנגף אותם במכת בכורות מה עשו, נטלו בניהם והטמינום בבתי עבודת כוכבים שלהם, אמר רבי ברכיה המצרים מבקשין ומחזרין היאך לברח מן הנגף ולא היו מוצאין, למה, שנאמר : ועיני רשעים תכלינה ומנוס אבד מנהם, רשעים אלו המצריים, שנאמר : ואני ועמי הרשעים, מי גרם להם שיהיו לוקים כל מכה ומכה, על שהיו בוטחים בעבודת כוכבים שלהם, מה עשה הקדוש ברוך הוא הכה את אלהיהם עמהם, מי שהיה של עץ היה נרקב, של אבן היה נמס, של כסף ושל זהב ושל נחשת התיכן כשם שהיו מתחלתן, שנאמר : ובאלהיהם עשה ה' שפטים, וכל עבודת כוכבים שבעולם אבדו חוץ מבעל צפן שלהם, למה, בשביל להטעותן, לכך כתיב : משגיא לגוים ויאבדם. וכן ישעיה אומר : הנותן בים דרך, המוציא רכב וסוס חיל ועזוז, כיון שיצאו ישראל ממצרים אמר הקדוש ברוך הוא : וישבו ויחנו לפני פי החירות, : ואמר פרעה לבני ישראל נבכים הם בארץ, קרא לכל חילותיו ואמר להם אי אתם יודעים שבעל צפן כנס על ישראל כל האריות שבמדבר, כענין שנאמר : שלח מלאכה וסגר פם אריותא, מיד שרן של מצרים ירד לאבדם, שנאמר : והנה מצרים נסע אחריהם, פרעה נוסע אחריהם לא נאמר, אלא מצרים, זה השר שלהן, מיד : וייראו מאד, אמר להם הקדוש ברוך הוא : אל תיראו. אמר לו הקדוש ברוך הוא למשה : נטה את ידך על הים, מיד : ויט משה את ידו. : ומצרים נסים לקראתו, היה צריך לומר מצרים נסים אחריהם, וכי יש אדם בורח מן הבריה ונס לקראתו, אלא שהטעה אותם הקדוש ברוך הוא ולא היו מוצאין היכן לנוס והיו נסים לקראתו, עד שנשתקעו תהומות, שנאמר : וינער ה' את מצרים בתוך הים, ורוח הקדש צווחת ואומרת : ועיני רשעים תכלינה ומנוס אבד מנהם, ועל בעל צפון שבטחו עליו, נאמר : ותקותם מפח נפש. וכן לעתיד לבוא כשיכנסו כל העובדי כוכבים, מביאין עבודת כוכבים שלהם שיצילו אותם, שנאמר : כי כל העמים ילכו איש בשם אלהיו ואנחנו נלך בשם ה' אלהינו לעולם ועד, וכיון שבאין מה הקדוש ברוך הוא עושה בהם, מתיכן, והן רואין ומתבישין והם משליכין אותם והולכין ומטמינים עצמן במערות ובסלעים. וכן ישעיה אומר : כי יום לה' צבאות על כל גאה ורם, אלו הטיוסין שלהם, : והאלילים כליל יחלף. ומה הן עושין הולכין ומטמינים עצמם, שנאמר : ובאו במערות צורים ובמחלות עפר, וכתיב : ביום ההוא ישליך האדם את אלילי כספו ואת אלילי זהבו, אמר להם הקדוש ברוך הוא בורחים אתם ראו מה הכתבתי : ואם יחבאו בראש הכרמל משם אחפש, חיאל שנטמן בבעל בהר הכרמל שזרק אש בעצים לא נגפתיו : ואם יסתרו מנגד עיני, ואומר : אם יחתרו בשאול. אותה שעה : ועיני רשעים תכלינה, אבל הצדיקים עליהם הוא אומר : מגדל עז שם ה'.
דבר אחר, ויאמר ה' אל משה ואל אהרן בארץ מצרים לאמר, מה הקדוש ברוך הוא עושה במצרים בשביל ישראל, אמר רבי יצחק נפחא משל למטרונה שהיתה מקטרגת למלך, נתנה בפילקי והלך לו, היה עמה המלך בפילקי אמרו לו מה אכפת לך, אמר להם כל הימים שאני עמה אינה נוטלת שם רע, כך נשתעבדו ישראל במצרים ונגלה הקדוש ברוך הוא כביכול עמהם, שנאמר : אנכי ארד עמך מצרימה, וכן בבבל, שנאמר : למענכם שלחתי בבלה, וכן במדי, שנאמר : ושמתי כסאי בעילם, ואין עילם אלא מדי, שנאמר : עלי עילם צורי מדי, ביון היה הקדוש ברוך הוא עמהם, שנאמר : וה' עליהם יראה ויצא כברק חצו. אמרו לו להקדוש ברוך הוא כל כך למה, אמר להם כל הימים שאני עמהם אין נוטלין שם רע, במצרים הייתי עמהם ונמצאת שלמה, שנאמר : גן נעול אחותי כלה. בבבל הייתי עמהם ונמצאת שלמה, שנאמר : הן איתי אלהנא די אנחנא פלחין. במדי הייתי עמהם ונמצאת שלמה, שנאמר : ומרדכי לא יכרע ולא ישתחוה. ביון לא כתבו על קרן השור שאין להם חלק באלהי ישראל. באדום אם הקדוש ברוך הוא יאמר הן מי יאמר לאו, שנאמר : מי זה בא מאדום. אמר רבי שמואל בר נחמן משל לעשיר שיצא בשעת הקיץ, היו אנשים אומרים בגרן הוא, מה עשה, נכנס ובידו פרכיל של ענבים, כדי שידעו הכל שבא מן הכרם. כך העובדי כוכבים אמרו להם לישראל היכן אלהיכם, שנאמר : אי אלהימו, : ועתה שמעי נא זאת עדינה היושבת לבטח וגו', מה הקדוש ברוך הוא עתיד לעשות לה : אשכיר חצי מדם, ולא זאת בלבד אלא שעתיד לדרכן, שנאמר : פורה דרכתי לבדי, והוא עתיד לדרך במנעלו לכל גדולי אדום, שנאמר : על אדום אשליך נעלי.
דבר אחר, בארץ מצרים, משל לאחד שמצא נחש ורצץ את ראשו באבן וחתך את זנבו ומעכשו מהו טוב, כך המצריים עמדו ושעבדו את ישראל מה שאי אפשר, וכן אדום, מה עשה הקדוש ברוך הוא במצרים, פרע מהם, שנאמר : ונער פרעה וחילו בים סוף, ובאדום כתיב : פורה דרכתי לבדי, אמר רוח הקדש : מצרים לשממה תהיה ואדום למדבר שממה, והקדוש ברוך הוא עתיד לגאל את ישראל מאדום, : ירושלים ועמך לחרפה לכל סביבתינו, ואין אתה פודה אותנו, אמר להן הן. אמרו לו השבע לנו, ונשבע להם שכשם שפדה אותנו ממצרים כך הוא יפדה אותנו מאדום, ולא עוד אלא שיהיו גדולי העם רואין קטן מישראל ומתאוין לכרע לפניו בשביל השם שכתוב על כל אחד ואחד, שנאמר : כה אמר ה' גאל ישראל קדושו לבזה נפש למתעב גוי לעבד משלים מלכים יראו וקמו, משל לעץ נאה שהיה נתון בבית המרחץ, נכנס פרוסביטוס לרחץ הוא וכל עבדיו, ודשו את העץ וכל הפגאנים וכן כל אחד ואחד מהן מתאוים לפסע עליו, לאחר ימים שלח פרוטומו שלו לאותה מדינה שיעשה לו איקונין ולא מצא עץ חוץ מאותו שהיה במרחץ, אמרו האמנין לשלטון אם מבקש אתה להעמיד האיקונין הבא את העץ שיש במרחץ שאין לך טוב ממנו, הביאוהו ותקנו אותו כראוי ונתנוהו ביד ציר וציר את האיקונין עליו והעמידה בתוך הפלטין, בא השלטון וכרע לפניה, וכן דוכוס וכן אפרכוס וכן הפרופיסטון וכן הלגיונות וכן דימוס וכן כלם, אמרו להן אותן האמנין אתמול הייתם מדישין את העץ הזה במרחץ ועכשו אתם משתחוים לפניו. אמרו להם אין אנו כורעים לפניו בשבילו אלא בשביל פרוטומו של מלך שהיא חקוקה עליו. כך אומרים אנשי גוג, עד עכשו היינו עושים בישראל מה שאי אפשר, שנאמר: לבזה נפש למתעב גוי, ועכשו לישראל אנו משתחוים. אומר להם הקדוש ברוך הוא הן בשביל שמי שכתוב עליהם, שנאמר : למען ה' אשר נאמן, וכן משה אומר : וראו כל עמי הארץ כי שם ה' נקרא עליך וגו'. וכשהוציא הקדוש ברוך הוא את ישראל ממצרים היה נוטל הפנס ומהלך לפניהם, שנאמר : וה' הלך לפניהם יומם, וכן הוא עתיד כשיוציאם מאדום, שכן אמר ישעיה : כי הלך לפניכם ה' ומאספכם אלהי ישראל, וכתיב : הראשנות הנה באו וגו', לקים מה שכתוב: מצרים לשממה תהיה ואדום למדבר שממה.
דבר אחר, בארץ מצרים, בשביל מי נגלה הקדוש ברוך הוא, בשביל עצמו, משל לבן בית שנתפס על ידי בעל מלאכתו ונחבש, אמר לו אדונו אל תירא אני בא ומוציאך, שלח עבדו להוציא ולא רצה הפונדקי לשלחו, אמר יפה עשה הפונדקי, שאני אמרתי לו אני מוציאו ולא פקדתיו, שאני משלח את עבדי. כך אמר הקדוש ברוך הוא לאברהם עתידין הן בניך להשתעבד במצרים, ואחר כך אני גואלן, שנאמר : ידע תדע כי גר יהיה זרעך, וכתיב : וגם את הגוי אשר יעבדו דן אנכי, שלח הקדוש ברוך הוא משה לגאלן ולא רצה פרעה, אמר הקדוש ברוך הוא כראוי עשה פרעה, כי אני אמרתי לאברהם דן אנכי, וכי משה אנכי, או אהרן אנכי, לא אמרתי אלא : אנכי ה' אלהיך המעלך מארץ מצרים.
דבר אחר, בשביל מי נגלה הקדוש ברוך הוא במצרים בשביל משה, אמר רבי נסים משל לכהן שהיה לו גנה של תאנים ובאותה גנה היה בית הפרס, בקש לאכל תאנים אמר לאחד לך אמר לאריס שבעל הגנה אומר לך שתביא לו שתי תאנים, הלך ואמר לו כך, השיבו האריס מי הוא בעל הגנה, לך למלאכתך. אמר לו הכהן אני אלך לגנה, אמרו לו למקום טמא אתה הולך, אמר להם אפלו יש שם מאה טמאות הולך אני ולא יתביש שלוחי. כך כשהיו ישראל במצרים אמר הקדוש ברוך הוא למשה : לכה ואשלחך אל פרעה, הלך, ואמר לו : מי ה' אשר אשמע בקלו לא ידעתי את ה', : לכו לסבלתיכם. אמר הקדוש ברוך הוא אלך למצרים, שנאמר : משא מצרים. אמרו לו מלאכי השרת למצרים אתה הולך למקום טמאה, אמר להם אלך ולא יתביש שלוחי משה, הדא הוא דכתיב : ויאמר ה' אל משה ואל אהרן בארץ מצרים לאמר.
דבר אחר, החדש הזה לכם, למה אמר הקדוש ברוך הוא למשה ולאהרן, לפי שקדוש החדש בשלשה, כשבקש הקדוש ברוך הוא לקדש את החדש אמר הקדוש ברוך הוא למשה ולאהרן אני ואתם נקדש את החדש, הדא הוא דכתיב: ויאמר ה' אל משה ואל אהרן, אבל עבור השנה בעשרה זקנים, כשהיו רבותינו נכנסים לעבר את השנה נכנסים עשרה זקנים בקיאים לבית המדרש ואב בית דין עמהם, ונועלין את הדלתות ונושאין ונותנין בדבר כל הלילה, בחצי הלילה אומרים לאב בית דין, מבקשים אנו לעבר את השנה שתהא השנה הזאת שלשה עשר חדש, גוזר את עמנו, והוא אומר להם מה שדעתכם אף אני עמכם, באותה שעה יצא אור מבית המדרש ובא לפניהם והיו יודעים שנתרצה להם האלהים, שנאמר : זרח בחשך אור לישרים, מה שהן גוזרין הקדוש ברוך הוא מסכים עמהם, שנאמר : אקרא לאלהים עליון לאל גמר עלי, ישתבח שמו של הקדוש ברוך הוא שהבריות גוזרין והוא מסכים, שנאמר : צדיק מושל ביראת אלהים. ומנין להתועד בעשרה זקנים, שנאמר : החכמה תעז לחכם מעשרה שליטים אשר היו בעיר. וכן בימי שלמה כשהיה שלמה מעבר את השנה היה מכניס שבעה זקנים לפניו, שנאמר : חכם עצל בעיניו משבעה משיבי טעם. מהו חכם עצל בעיניו, שהיה שלמה תופס פיו שלא לדבר בפני מי שגדול ממנו, וכך הוא אומר : כי תשב ללחום את מושל בין תבין את אשר לפניך, ואומר : ושמת סכין בלעך אם בעל נפש אתה, והיה שם שלמה ונתן הנביא וגד החוזה, הרי עשרה.
דבר אחר, החדש הזה לכם, הדא הוא דכתיב : הראשנות הנה באו וחדשות אני מגיד, וכי יש לעתיד לבוא חדשות, והא כתיב : מה שהיה הוא שיהיה, אלא מוצאין אנו עשרה דברים עתיד הקדוש ברוך הוא לחדש לעתיד לבוא, הראשונה שהוא עתיד להאיר לעולם, שנאמר : לא יהיה לך עוד השמש לאור יומם, וכי יכול אדם להביט בהקדוש ברוך הוא, אלא מה הקדוש ברוך הוא עושה לשמש, מאיר ארבעים ותשעה חלקי אור, שנאמר : והיה אור הלבנה כאור החמה ואור החמה יהיה שבעתים, ואפלו אדם חולה הקדוש ברוך הוא גוזר לשמש ומרפא, שנאמר : וזרחה לכם יראי שמי שמש צדקה ומרפא בכנפיה. השניה, מוציא מים חיים מירושלים ומרפא בהם כל שיש לו מחלה, שנאמר : כל נפש חיה אשר ישרץ אל כל אשר יבוא שם נחלים יחיה וגו'. השלישית, עושה האילנות לתן פרותיהן בכל חדש וחדש, ויהיה אדם אוכל מהם ומתרפא, שנאמר : ועל הנחל יעלה על שפתו מזה ומזה וגו' לחדשיו יבכר כי מימיו מן המקדש המה יוצאים, הרביעית, שהם בונים כל ערים החרבות, ואין מקום חרב לעולם, ואפלו סדום ועמורה נבנות לעתיד לבוא, שנאמר : ואחותיך סדם ובנותיה תשבנה לקדמתן. החמישית, שהוא בונה את ירושלים באבן ספיר, שנאמר : הנה אנכי מרביץ בפוך אבניך, וכתיב : ושמתי כדכד שמשתיך, ואותן אבנים מאירות כשמש, ועובדי כוכבים באין ורואין בכבודן של ישראל, שנאמר : והלכו גוים לארך. הששית : ופרה ודב תרעינה. השביעית, שהוא מביא כל החיות וכל העופות וכל הרמשים וכורת עמם ברית ועם כל ישראל, שנאמר : וכרתי להם ברית ביום ההוא עם חית השדה ועם עוף השמים. השמינית, שאין עוד בכי ויללה בעולם, שנאמר : ולא ישמע בה עוד קול בכי וקול זעקה. התשיעית, אין עוד מות בעולם, שנאמר : בלע המות לנצח ומחה ה' אלהים דמעה מעל כל פנים וחרפת עמו יסיר. העשירית, שאין עוד לא אנחה לא אנקה ולא יגון, אלא הכל שמחים, שנאמר : ופדויי ה' ישבון ובאו ציון ברנה.
דבר אחר, החדש הזה לכם, הדא הוא דכתיב : עשה ירח למועדים שמש ידע מבואו, הרבה מעשים כתב משה בתורה סתומים עמד דוד ופרשם, אנו מוצאין ממעשה בראשית משברא שמים וארץ ברא האור, שנאמר : בראשית ברא אלהים, ואחר כך : ויאמר אלהים יהי אור. ודוד פרשו מאחר שברא אור ברא שמים, שנאמר : עטה אור כשלמה, והדר : נוטה שמים כיריעה, הרי למדנו משברא אור ברא שמים. שלשה בריות קדמו את העולם, המים והרוח והאש. המים הרו וילדו אפלה, האש הרה וילדה אור, הרוח הרה וילדה חכמה, ובשש בריות אלו העולם מתנהג, ברוח, בחכמה, ובאש, ובאור, ובחשך, ובמים. לפיכך דוד אמר : ברכי נפשי את ה' ה' אלהי גדלת מאד, אדם רואה עמוד נאה אומר ברוך המחצב שנחצב ממנו. נאה העולם, ברוך המקום שחצבו ובראו בדבר, אשריך העולם שהקדוש ברוך הוא מלך [המליך] בך. בשר ודם צר איקונין שלו על הטבלא של עץ, הטבלא גדולה מצורתו, האלהים יהי שמו מברך הוא גדול ואיקונין שלו גדולה. העולם קטן והוא גדול מן העולם, שנאמר : כי ביה ה' צור עולמים, מה תלמוד לומר צור עולמים, שני עולמים עליו אינן חשובין כלום, לכך נאמר: ה' אלהי גדלת מאד, משעטף את האור חזר וברא את העולם, שנאמר : עטה אור כשלמה וגו'. בשר ודם משבונה את הבית הוא בונה את העליה, האלהים אינו כן, משמתח מעזיבה בנה עליה, ומשבנה עליה העמיד אותן על אויר העולם על בלימה, ואחר כך התקין מרכבותיו עננים, ואחר כך האסטיס שלו על סערה. ומי מודיעך כל הדברים האלו, דוד, שהוא פרש מעשה אלהים, להודיע לבאי עולם גבורתו, שנאמר : המקרה במים עליותיו השם עבים רכובו, לא בנחשת ולא בברזל אלא בגזוזטראות של מים, ואחר כך בנה את העליות, לא באבן ולא בגזית אלא רכסים של מים, שנאמר: המקרה במים עליותיו. בשר ודם עושה סרגלא שלו חזקה שתשא כל משאו, ועושה אותה בברזל בנחשת ובכסף ובזהב, והאלהים יהי שמו מברך הענן אין בו ממש ועושה סרגלין שלו עבים, שנאמר: השם עבים רכובו. בשר ודם אם היה לפניו דרך של שקיעה מהלך הוא על אבנים שהם קשים, והאלהים אינו כן אלא עוזב את הענן הנראה ומהלך על הרוח שאינו נראה, שנאמר : המהלך על כנפי רוח. בשר ודם מכתיב לו סטרטיוטין גבורים בריאים כדי ללבוש קסדא ושריון וכלי זין, והקדוש ברוך הוא הכתיב סטרטיוטין שלו שאינן נראין, שנאמר : עשה מלאכיו רוחות, הרוח יוצא והברק אחריו, שנאמר : משרתיו אש לוהט. משברא רקיע ברא מלאכים ביום השני, ובו ביום ברא גיהנם, שאין כתוב בו כי טוב, כגון בשר ודם שהוא קונה עבדים ואומר עשו אספתין, אמרו לו למה כך, אמר להם שאם ימרדו ישמעו אספיקולא, כך אמר הקדוש ברוך הוא בורא אני גיהנם שאין כתוב בו כי טוב, שאם יחטאו בני אדם יורדין לתוכו. ומנין שנבראת גיהנם ביום השני, שכן הנביא מפרש : כי ערוך מאתמול תפתה, מן היום שאדם יכול לומר אתמול, ואימתי אדם יכול לומר אתמול, ביום השני, שיום אחד בשבת לפניו. ואחר כך ברא יבשה בשלישי בשבת, שנאמר : יסד ארץ על מכוניה, ואותה שעה אחד ערום ואחד לבוש, כגון בשר ודם שיש לו שני עבדים, הפשיט כסותו של אחד והלבישה לחברו, כך אמר האלהים : יקוו המים, גלה את הארץ וכסה את התהום. וכן דוד אומר : תהום כלבוש כסיתו, : מן גערתך ינוסון, כגון בשר ודם שראה גתו מלאה ענבים והכרם לבצר, אמרו לו והיכן אתה נותן שאר ענבים, בשביל שהגת קטנה, אמר להם אני עושה גת שתטל לכל הענבים שבכרם, מה עשה רפש הענבים ובעט ראשון ראשון ואחר כך הביא את הענבים שבכרם והחזיק הגת כל הענבים, כך היה כל העולם מלא מים במים והארץ שקועה במים, אמר הקדוש ברוך הוא : ותראה היבשה, אמרו המים הרי העולם אנו מלאים ועד עכשו צר לנו להיכן אנו הולכין, יהי שמו מברך בעט באוקינוס והרגו, שנאמר : בכחו רגע הים ובתבונתו מחץ רהב, ואין מחץ אלא לשון הריגה, שנאמר : ומחצה וחלפה רקתו. כשהרג אותן יש אומרים שהן בוכין עד היום הזה, שנאמר : הבאת עד נבכי ים. ולמה הרג אותן, שהבית שהוא מחזיק מאה חיים מחזיק אלף מתים, לכך נקרא אוקינוס ים המות, ועתיד אלהים לרפאתו, שנאמר : אל הימה המוצאים ונרפאו המים. כיון שראו שאר המים שבעט באוקינוס, לקול צעקתו ברחו חבריהן, כמו חמר בשר ודם שהוא הולך והיו לפניו שני עבדים, אותן הראשונים רצין ובורחין, כך היו שאר המים שבעולם בורחים מקול צעקתו של אוקינוס, שנאמר : מן גערתך ינוסון, והיו בורחין ולא היו יודעין להיכן בורחין, שנאמר : יעלו הרים ירדו בקעות אל מקום זה יסדת להם, כגון עבד בשר ודם שאמר לו אדונו המתן לי בשוק, ולא אמר לו היכן ימתין, התחיל העבד אומר שמא אצל בסילקי אמר לי להמתינו או שמא אצל בית המרחץ אמר לי, או שמא בצד פיטרון אמר לי, עלה מצאו סטרו מסטר, אמר לו על שער פלטרין של אפרכוס שלחתיך, כך היו המים חוזרים כששמעו שאמר להם הקדוש ברוך הוא : יקוו המים מתחת השמים אל מקום אחד, לא לדרום ולא לצפון אמר להם אלא היו פוזרין, יעלו הרים ירדו בקעות, סטרן הקדוש ברוך הוא מסטר אמר להם למקומו של לויתן אמרתי לכם לילך. מנין כן, שנאמר : אל מקום זה יסדת להם, וזה מקומו של לויתן, שנאמר : לויתן זה יצרת לשחק בו, : גבול שמת בל יעברון, כגון בשר ודם שהכניס בהמתו לדיר ונעל המסגר בפניה כדי שלא תצא ותרעה את התבואה, כך נעל הקדוש ברוך הוא את הים בחול והשביעו שלא יצא מן החול, שנאמר : אשר שמתי חול גבול לים. : המשלח מעינים בנחלים, כגון בשר ודם שיש לו עקלים של זיתים, כבש את הקורה זה על זה, והשמן יורד מלמעלה והשמן יורד מלמטה, כך ההר מכאן וההר מכאן כבושין על המעינות והן מקטיעין ויוצאין מבין ההרים, לכך כתיב: המשלח מעינים בנחלים. אחר כך מה דוד אומר : עשה ירח למועדים, שלש מאות וששים וחמשה חלונות ברא הקדוש ברוך הוא ברקיע, מאה ושמונים ושלשה במזרח, ומאה ושמונים ושנים במערב, מהן ברא לשמש ומהן ברא ללבנה, שיהא העולם שט אחריו והוא מהלך כלן חוץ מאחד עשר חלונות שאין הלבנה נכנסת לאחד מהן, כגון אפרכוס ודכס, שהיו נוטלין דונטיבא. אפרכוס נוטל לפי כבודו ודכס לפי כבודו. כך השמש נקרא גדול והלבנה נקראת קטן, לכך השמש נקרא גדול שהוא גדול על הלבנה אחד עשר יום, לכך ברא הלבנה בשביל מועדות שיהיו ישראל מרבין וממעטין כלבנה ואינו רע לה בעבור תקנת המועדות, שכל השנה מונה לחמה לשני עולם ולשנים של בני אדם, והוא שיודע קצו של כל אדם ואדם כמה שנים ראה השמש וכל הימך לומר שבשביל אלו המועדות עשה את הלבנה, עמד דוד ופרש עשה ירח למועדים, אמרו לו לדוד עד שאנו במצרים נטלנו חדש של לבנה, הדא הוא דכתיב: החדש הזה לכם.
דבר אחר, החדש הזה לכם, הדא הוא דכתיב : יהיו לך לבדך ואין לזרים אתך, אמר הקדוש ברוך הוא איני מזהיר עובדי כוכבים על עבודת כוכבים, אלא לכם, שנאמר : לא תעשו לכם אלילם. לא נתתי המשפט אלא לכם, שנאמר : שמעו זאת הכהנים והקשיבו בית ישראל ובית המלך האזינו כי לכם המשפט. הצדקה שלכם, שנאמר : ולך תהיה צדקה. הרחמים שלכם, שנאמר : ונתן לך רחמים ורחמך והרבך. ושמיטים ויובלות שלכם, שנאמר : וקדשתם את שנת החמשים שנה. ואומר : יובל הוא קדש תהיה לכם. ולא נתתי המצוות אלא לכם, שנאמר : והיה אם שמע תשמעו אל מצותי אשר אנכי מצוה אתכם היום. המעשרות והבכורות לכם, שנאמר : ואכלת לפני ה' אלהיך מעשר דגנך וגו'. הקרבנות לכם, שנאמר : וזבחת עליו את עלתיך. הברכות לכם, שנאמר : יברכך ה' וישמרך. וכן : וצויתי את ברכתי לכם. וארץ ישראל לכם, שנאמר : לתת לכם את ארץ כנען. ולא ארץ ישראל בלבד אלא אפלו כל הארצות סביבותיה, שנאמר : כל מקום אשר תדרך כף רגלכם בו וגו'. לא נתתי התורה אלא לכם, שנאמר : כי לקח טוב נתתי לכם תורתי וגו'. הציצית נתתי לכם, שנאמר : והיה לכם לציצת. ימים טובים נתתי לכם, שנאמר : מקרא קדש יהיה לכם. יום הכפורים נתתי לכם, שנאמר : כי יום כפורים הוא. לולב לכם, שנאמר : ולקחתם לכם ביום הראשון. סכה לכם, שנאמר : כל האזרח בישראל וגו'. לא נתתי אורה אלא לכם, שנאמר : קומי אורי כי בא אורך. לא נתתי ראשי חדשים אלא לכם, שנאמר: החדש הזה לכם. פסח לכם, שנאמר : והיה לכם למשמרת. הוי יהיו לך לבדך ואין לזרים אתך.
דבר אחר, החדש הזה לכם, הרואה את הלבנה היאך צריך לברך בזמן שהיו ישראל מקדשין את החדש, יש מן רבנן אמרין ברוך מחדש חדשים. ויש מהם אומרים ברוך מקדש חדשים. ויש מהם אומרים מקדש ישראל, שאם אין ישראל מקדשים אותו אין אותו קדוש כלום. ואל תתמה על זה שהקדוש ברוך הוא קדש את ישראל, שנאמר : והייתם לי קדשים כי קדוש אני ה', ולפי שהם מקדשים לשמים לכך מה שהם מקדשים הוא מקדש. רצונך לידע צא ולמד מכלי השרת, משה קדש את המשכן, ואת כל כליו מי היה מקדשם, יכול היה משה לבוא ולקדשן, אלא מה היו עושין היה הכהן מקבל בו דבר של קדש והכלי מתקדשת, כשם שקדש משה בדם המזבח או יין נסך או מנחה, מערה בכלי חל וכלי חל מתקדש. ואם כלי חל כשהוא מתמלא מן הקדש מתקדשת, על אחת כמה וכמה ישראל שהם קדושים ומקדשים את החדש. אמר הקדוש ברוך הוא אני קדוש אני ולעצמי אני מקדש, אלא הריני מקדש את ישראל והן מקדשין אותי, לכך כתיב : והייתם לי קדשים, : כי קדוש אני ה' מקדשכם. וכן דוד אומר : ואתה קדוש יושב תהלות ישראל. ומתי התחילו ישראל לקדש את החדש במצרים, הדא הוא דכתיב: החדש הזה לכם.
דבר אחר, החדש הזה לכם, הדא הוא דכתיב : מגיד דבריו ליעקב, זו התורה. : חקיו ומשפטיו לישראל, אלו קדושי החדשים שיש בהם חקים ומשפטים, חקים, אלו המועדים, שתלוים בהם המשפטים, ואין חקיו אלא חגים, שנאמר : כי חק לישראל הוא. כיצד המשפטים תלויים בהן, אדם מוכר שדה או בית או עבד, או שהוא לוה ומלוה לחברו, אם רצה אדם לגזל לחברו הוא מוציא לו שטר והדינין רואין היאך כתב לו ומאימתי כתב לו הגרמסיון, מאיזה חדש, בכמה בחדש היה, וכך בודקין הדינין ואומרין לגוזל אי אפשר לך לגזלו. הוי: חקיו ומשפטיו לישראל, הדינין בודקין חדשים, שמן חשבון חדשים הדינין דנין.
דבר אחר, החדש הזה לכם, הדא הוא דכתיב : יפרח בימיו צדיק ורב שלום עד בלי ירח, עד שלא הוציא הקדוש ברוך הוא את ישראל ממצרים ברמז הודיע להם שאין המלכות באה להם עד שלשים דור, שנאמר: החדש הזה לכם ראש חדשים, החדש שלשים יום, ומלכות שלכם שלשים דור. הלבנה בראשון של ניסן מתחלת להאיר, וכל שהיא הולכת מאירה עד חמשה עשר ימים, ודסקוס שלה מתמלא, ומחמשה עשר עד שלשים אור שלה חסר, בשלשים אינה נראית. כך ישראל חמשה עשר דור מן אברהם ועד שלמה. אברהם התחיל להאיר, שנאמר : מי העיר ממזרח צדק יקראהו לרגלו, בא יצחק אף הוא האיר, שנאמר : אור זרע לצדיק. בא יעקב והוסיף אור, שנאמר : והיה אור ישראל לאש, ואחר כך יהודה, פרץ, חצרון, רם, עמינדב, נחשון, שלמון, בעז, עובד, ישי, דוד. כיון שבא שלמה נתמלא דסקוס של לבנה, שנאמר : וישב שלמה על כסא ה' למלך, וכי יוכל אדם לישב בכסאו של הקדוש ברוך הוא, מי שנאמר בו : כרסיה שביבין די נור. אלא מה הקדוש ברוך הוא שולט מסוף העולם ועד סופו ושולט בכל המלכים, שנאמר : יודוך ה' כל מלכי ארץ, כן שלט שלמה מסוף העולם ועד סופו, שנאמר : וכל מלכי הארץ מבקשים את פני שלמה וגו' והמה מביאים איש מנחתו, לכך נאמר: וישב שלמה על כסא ה' למלך. הקדוש ברוך הוא לבושו הוד והדר ונתן לשלמה הוד מלכות, שנאמר : ויתן עליו הוד מלכות. בכסאו של הקדוש ברוך הוא כתיב : ודמות פניהם פני אדם ופני אריה, ובשלמה כתיב : ועל המסגרות אשר בין השלבים אריות בקר. וכתוב אחד אומר : כמעשה אופן המרכבה. בכסאו של הקדוש ברוך הוא אין דבר רע נוגע, שנאמר : לא יגרך רע, ובשלמה כתיב : אין שטן ואין פגע רע. הקדוש ברוך הוא עשה ששה רקיעים ובשביעי יושב, ובכסאו של שלמה כתיב : שש מעלות לכסא, ויושב במעלה השביעית, הרי נתמלא דסקוס של לבנה ומשם התחילו המלכים פוחתין והולכין, : ובן שלמה רחבעם, ובן רחבעם אביה ובנו אסא, יהושפט, יהורם, אחזיהו, יואש, אמציהו, עזיה, יותם, אחז, יחזקיה, מנשה, אמון, יאשיהו, יהויקים. כיון שבא צדקיהו, דכתיב : ואת עיני צדקיהו עור, חסר אורה של לבנה. וכל אותן השנים אף על פי שהיו ישראל חוטאין היו האבות מתפללין עליהן ועושין שלום בין ישראל למקום, שנאמר : ישאו הרים שלום לעם. ואין הרים אלא אבות, שנאמר : שמעו הרים את ריב ה'. ועד מתי היו האבות מתפללין עליהן, עד שאבד צדקיהו את עיניו וחרב בית המקדש, שנאמר : ורב שלום עד בלי ירח, עד שלשים דור שהיה לישראל מן המלכות, מן אותה שעה ועד עתה מי עושה שלום לישראל, ה', שנאמר : ישא ה' פניו אליך וישם לך שלום.
דבר אחר, החדש הזה לכם, הדא הוא דכתיב : ואמרת אל פרעה כה אמר ה' בני בכרי ישראל ואמר אליך שלח את בני ויעבדני ותמאן לשלחו הנה אנכי הרג את בנך בכרך, יתעלה שמו של הקדוש ברוך הוא שהוא : מגיד מראשית אחרית, באברהם הוא אומר : וגם את הגוי אשר יעבדו דן אנכי, מהו דן, מכת בכורות שנקרא נגע, שנאמר : עוד נגע אחד. מהו דן אנכי, אמר הקדוש ברוך הוא פורע אני מהם במכת בכורות, שנאמר: הנה אנכי הרג את בנך בכרך. והסימן הזה מסר הקדוש ברוך הוא לאברהם, ואברהם ליצחק, ויצחק ליעקב, ויעקב ללוי, ולוי לקהת, וקהת לעמרם, ועמרם למשה, והיה משה משמרו ובא. מהו בני בכרי ישראל, אמר רבי חיא בנים שאבותם ברכו אותן במעשיהם, זה אברהם, שנאמר : ברוך אברם לאל עליון. דבר אחר, בני בכרי ישראל, בנים של מי שנטל את הבכורה. דבר אחר, בני בכרי ישראל, אמר הקדוש ברוך הוא לפרעה הרשע אי אתה יודע כמה חבבתי את הבכורה, שכתבתי בתורתי : לא תעבד בבכר שורך, וכל מי שהוא עובד בו לוקה, ואתה שלחת ידך בבכורי, דין הוא שתלקה. והביא הקדוש ברוך הוא עליו עשר מכות כנגד עשרה נסיונות שנתנסה אברהם אבינו ועמד בכלן, והביא אותן על ידי משה ואהרן ועל ידו. משל למלך שמרדו עליו עשר מדינות, נהג עמו שני פלמרכין והלך וכבש אותן, אמר המלך אם אכתבם על שמי היאך אני חולק להם כבוד, ואם אכתבם על שמם הריני מוציא עצמי מן הכלל, אלא הריני משלשם, והרי יש כאן אחת יתרה, הריני מחלקו על שלשתנו. כך היתה מכת השחין על ידי שלשתן, ומהו שאומר בשחין : בחרטמם, חסר, שנגע בשר של מעלן כדי שלא יהא להם עמידה. עשר מכות הביא עליהם בנימוס המלכות, והצפרדעים היו להם קשים, שנאמר : וצפרדע ותשחיתם, שהיו מחבלין גופיהן ומסרסין אותן, שנאמר : ובחדר משכבך ועל מטתך. אמרו להם הצפרדעים מוניטא של אלהיכם בטלה ושלכם קימת, לפיכך ותשחיתם, כמה דתימא : ושחת ארצה. ומנין שהיו מדברות, שנאמר : על דבר הצפרדעים אשר שם לפרעה. ועוד הביא עליהם מכת ערב, לפי שהיו מעורבבין איש אחד בא על עשר נשים, ועשרה אנשים באים על אשה אחת, לכך הביא עליהן ערבביא. וכשאמר הקדוש ברוך הוא למשה: עוד נגע אחד אביא על פרעה, אמר משה הרי הגיע הסימן, : אחד היה אברהם, הרי הנגע אחד. ולפי שהן היו בכורים, לכך הרג בכורים, שנאמר: הנה אנכי הרג את בנך בכרך, הוא הסימן על אברהם דן אנכי. דבר אחר, למה נקרא ישראל בני בכרי, לפי שכתוב בתורה : כי את הבכר בן השנואה יכיר לתת לו פי שנים, כך ישראל יורשים שני עולמות העולם הזה והעולם הבא. ולכך מסר הקדוש ברוך הוא סוד הלבנה לישראל שיהיו הם מונים בה, והעובדי כוכבים מונין לחמה, לומר מה חמה אינה אלא ביום כך אין מושלים אלא בעולם הזה, ומה החמה היא של אש, כך הם עתידין לדון בה, שנאמר : כי הנה היום בא בער כתנור. וכשם שהלבנה נראית ביום ובלילה, כך ישראל מושלים בעולם הזה ובעולם הבא. וכשם שהלבנה היא של אור, כך ישראל נוחלין האור, שנאמר : אור זרע לצדיק ולישרי לב שמחה. ואומר : קומי אורי כי בא אורך. ולכך נאמר: החדש הזה לכם, שיהא שלכם, שאתם בדוגמתה.
דבר אחר, החדש הזה לכם, זה אחד מארבעה דברים שהראה הקדוש ברוך הוא למשה באצבעו, לפי שהיה מתקשה בהן, הראהו מעשה שמן המשחה, שנאמר : שמן משחת קדש יהיה זה לי וגו'. הראהו מעשה המנורה, שנאמר : וזה מעשה המנרה. הראהו השרצים, שנאמר : וזה לכם הטמא. והלבנה, שנאמר: החדש הזה לכם. זעזע את הימים והראהו את בן נפילים, שנאמר : קול ה' על המים. זעזע את הישוב והראהו את הצב, שנאמר : קול ה' שבר ארזים. זעזע את המדבר והראהו שם את הדואר, שנאמר : קול ה' יחיל מדבר. זעזע את האש והראהו את הסלמנדרא, שנאמר : קול ה' חצב להבות אש. ואימתי עשה לו כן בזה לכם הטמא. זעזע את העולם והראה לו את הלבנה, שנאמר : קול ה' בכח. זעזע את העולם והראה לו מעשה המנורה, שנאמר : קול ה' בהדר. זעזע את העולם והראה לו מעשה שמן המשחה, שנאמר : קול ה' יחולל אילות. : ויחשף יערות, אלו סמני הקטרת : ובהיכלו כלו אמר כבוד, כל המלכים כל אחד ואחד היו אומרים כבודו של הקדוש ברוך הוא, התחילו כלן נותנין שבח לו, שנאמר : יודוך ה' כל מלכי ארץ:
דבר אחר, החדש הזה לכם, מדת הקדוש ברוך הוא אינו כמדת בשר ודם, מדת בשר ודם שנים עומדים בפני המלך אחד מלמד קטיגוריא שלו ואחד סניגוריא שלו, לא כל המלמד קטיגוריא מלמד סניגוריא ולא המלמד סניגוריא מלמד קטיגוריא, אבל הקדוש ברוך הוא אינו כן הוא מלמד סניגוריא הוא מלמד קטיגוריא. הוא הפה שאמר : הוי גוי חטא. הוא הפה שאמר : פתחו שערים ויבא גוי צדיק. הפה שאמר : עם כבד עון, הוא שאמר : ועמך כלם צדיקים. הפה שאמר : בנים משחיתים, הוא שאמר : וכל בניך למודי ה'. הפה שאמר : זרע מרעים, הוא שאמר : ונודע בגוים זרעם. הפה שאמר : גם כי תרבו תפלה אינני שמע, הוא הפה שאמר : והיה טרם יקראו ואני אענה. הפה שאמר : חדשיכם ומועדיכם שנאה נפשי, הוא שאמר : והיה מדי חדש בחדשו. למה אמר חדשיכם, לפי שחדשים מתנה הם לישראל, שנאמר: החדש הזה לכם.
דבר אחר, החדש הזה לכם, משל למלך שהיו לו אוצרות מלאים זהב וכסף אבנים טובות ומרגליות, והיה לו בן אחד, כל זמן שהיה הבן קטן היה אביו משמר את הכל, הגדיל הבן ועמד על פרקו אמר לו אביו כל זמן שהיית קטן אני הייתי משמר את הכל, עכשיו שעמדת על פרקך הרי הכל מסור לך. כך היה הקדוש ברוך הוא משמר את הכל, שנאמר : והיו לאתת ולמועדים, כיון שעמדו ישראל מסר להם הכל, שנאמר: החדש הזה לכם.
דבר אחר, החדש הזה לכם, משל למלך שקדש אשה וכתב לה מתנות מועטות, כיון שבא ללקחה, כתב לה מתנות רבות כבעל. כך העולם הזה ארוסין היו, שנאמר : וארשתיך לי לעולם, ולא מסר להם אלא הלבנה בלבד, שנאמר: החדש הזה לכם, אבל לימות המשיח יהיו נשואין, שנאמר : כי בעליך עשיך, באותה שעה מוסר להן את הכל, שנאמר : והמשכילים יזהרו כזהר הרקיע ומצדיקי הרבים ככוכבים לעולם ועד.