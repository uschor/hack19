יג. מצות לא תעשה שלא לישבע בשם עבודה זרה. שנאמר שמות כג, יג: "ושם אלהים אחרים לא תזכירו". ולא ינדור בשם עבודה זרה. ובכלל לאו זה, שלא להשביע גוי ביראתו, ואפילו להזכיר שם עבודה זרה שלא כדרך שבועה, אסור; דהיינו, לא יאמר אדם לחברו: "שמור לי בצד עבודה זרה פלונית", וכיוצא בזה. ועבודה זרה הכתובה בכתבי קודש, מותר להזכיר שמה, כגון 'פעור', "בל" ו"נבו" וכיוצא בזה. ואסור לגרום לאחרים שינדרו וישבעו בשמה. ונוהג בכל מקום ובכל זמן, בזכרים ובנקבות: