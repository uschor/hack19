‎השמר לך פן תדבר עם יעקב מטוב עד רע. מכאן אנו למדין, שזכות מלאכה עומדת במקום שאין יכול זכות אבות לעמד, שנאמר: לולי אלהי אבי אלהי אברהם וגו'. אם כן לא עמדה לו זכות אבותיו אלא לשמירת ממונו. את עניי ואת יגיע כפי ראה אלהים ויוכח אמש, שהזהירו מהרע לו בזכות יגיע כפיו.
למד, שלא יאמר אדם, אכל ואשתה ואראה בטוב ולא אטריח עצמי ומן השמים ירחמו. לכך נאמר: ומעשה ידיו ברכת , צריך לאדם לעמל ולעשות בשתי ידיו, והקדוש ברוך הוא שולח את ברכתו.
ויחר ליעקב וירב בלבן ויאמר מה פשעי מה חטאתי. אמרו, קפדנותם של אבות ולא פיוסן של בנים. כתיב: ויחר ליעקב וירב בלבן. ראה מה אמר לו בחרות אפו, לא אמר לו אלא מה פשעי מה חטאתי. ואלו דוד בפיוסו שלא אבה לשלח יד בשאול, כתיב: כי אם ה' יגפנו או יומו יבא ומת או במלחמה ירד ונספה .
עד הגל הזה, זה שאמר הכתוב: ותלחץ את רגל בלעם אל הקיר . הגל הוא הקיר. לפי שעבר בלעם את השבועה שנשבע ליעקב, שנאמר: אם לא תעבר את הגל הזה ואת המצבה הזאת לרעה, ובלעם זה לבן, שנאמר: ארמי אבד אבי , ועל שבקש לכלות את ישראל נקרא ארמי, שנאמר: ולכה זעמה ישראל, לכך נפרע הקיר ממנו, לפי שהוא העד על השבועה, כדכתיב, יד העדים תהיה בו בראשנה . וישבע יעקב בפחד אביו יצחק. חס ושלום שלא נשבע אותו צדיק בשמו של מלך אלא בחיי אביו, כאדם הרוצה לאמת דבריו ואומר: חי אבא אם אעשה זאת. ואף אותה שבועה לא נשבע לולי הפחד, כדכתיב, בן יכבד אב .