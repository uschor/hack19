‎הנה אנכי שלח מלאך. זה שאמר הכתוב: כי מלאכיו יצוה לך לשמרך בכל דרכיך . עשה אדם מצוה אחת, מוסרים לו מלאך אחד. עשה שתי מצות, מוסרין לו שני מלאכים. עשה כל המצות, מוסרין לו מלאכים הרבה, שנאמר: כי מלאכיו יצוה לך. ומי הן המלאכים? אלו שמשמרים אותו מן המזיקין, שנאמר: יפל מצדך אלף ורבבה מימינך . ומה הוא יפל? שמשלימים לו. כענין שנאמר בדברי הימים: וממנשה נפלו על דויד . וכתיב: בלכתו אל ציקלג נפלו עליו ממנשה .
ורבבה מימינך. למה מן השמאל אלף ומן הימין רבבה? לפי שהשמאל אינה צריכה מלאכים הרבה, ששמו של הקדוש ברוך הוא כתיב בתפלין, והתפלין נתונין על השמאל, שנאמר: וקשרתם לאות על ידך 
אמר לו רבי חנינא: אין כתיב כאן יהא מצדך אלא יפל. שמאל שאינה פשוטה במצות, אינה מפלת אלא אלף מזיקין. וימין שהיא פשוטה במצות, מפלת רבוא מזיקין.
אמר רבי יהושע בן לוי: מהו יפל מצדך אלף? הקדוש ברוך הוא מוסר לכל אחד ואחד מישראל רבוא ואלף מלאכים, שיהו משמרין אותו ועושין לו דרך, ואחד מהן מכריז לפניו ואומר: תנו כבוד לצלמו של הקדוש ברוך הוא, לפי שכל העולם כלו מלא רוחות ומזיקים.
אמר רבי יהודה בר שלום בשם רבי לוי: אין לך בית רבע בחללו של עולם שאין בו תשעה קבין מזיקין. והיאך עשוין? אמר רבי לוי: פורמא בפניהם, כגון חמורים של טוחנים. וכשהעונות גורמין, הפורמא נגלה והאדם נשתטה. וכשהמלאך כורז, האדם בשלום. שתק, מיד נזוק, והמלאך אומר נשלם פלוני, שנאמר: ותקרב לשחת נפשו וחיתו לממתים . למתים אינו אומר כאן אלא לממתים, לאותן מלאכי חבלה שהוא נמסר להם.
ומנין שהמלאך כורז לפניו? שנאמר: אם יש עליו מלאך מליץ אחד מני אלף . אם יהא מן אותן אלף, כורז לפניו, להגיד לאדם ישרו . אותה שעה, ויחננו ויאמר פדעהו מרדת שחת מצאתי כפר . הוי, אם נתרבה במצות, רבוא ואלף מלאכים משמרין אותו. ואם הוא שלם בתורה ובמעשים טובים, הקדוש ברוך הוא משמרו, שנאמר: ה' שמרך ה' צלך על יד ימינך .
וכן אתה מוצא ביעקב שכתוב בו: איש תם ישב אהלים . איש תם במעשים טובים, ישב אהלים עוסק בתורה ונתרבה במצות, נמסרו לו מחנות מלאכים לשמרו, שנאמר: ויעקב הלך לדרכו ויפגעו בו מלאכי אלהים, ויאמר יעקב כאשר ראם מחנה אלהים זה, ויקרא שם המקום ההוא מחנים . ואומר: והנה מלאכי אלהים עלים וירדים בו, והנה ה' נצב עליו ויאמר, והנה אנכי עמך ושמרתיך בכל אשר תלך .
אמר רבי הושעיא: אשרי ילוד אשה שראה מלך מלכי המלכים ופמליא שלו משמרין אותו ומשלח מלאכים בשליחותו, שנאמר: וישלח יעקב מלאכים לפניו אל עשו . וכן הוא אומר: המלאך הגאל אתי מכל רע . אמר הכתוב: מתהלך בתמו צדיק אשרי בניו אחריו .