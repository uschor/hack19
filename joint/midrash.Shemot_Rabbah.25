ויאמר ה' אל משה הנני ממטיר לכם לחם מן השמים, הדא הוא דכתיב : כל אשר חפץ ה' עשה בשמים ובארץ, כל מה שהקדוש ברוך הוא חפץ לעשות עושה, שהכל שלו בשמים ובארץ. אמר ריש לקיש בשר ודם עושה לו טרקאירין ונותן כל מיני משקין כל אחד ואחד בפני עצמו, שמא יכול להוציא את כלן ממקום אחד. אבל הקדוש ברוך הוא אינו כן כשהמטיר אש וגפרית על הסדומיים היה מן השמים, שנאמר : וה' המטיר על סדם מן השמים. והטל מן השמים, שנאמר : כטל מאת ה'. והמן מן השמים, משל למוליר של זהב בקש צנים הוציא ממנו, בקש גחלים הוציא ממנו, כך כשהביא הקדוש ברוך הוא המכות על המצריים לא הביא אלא מן השמים, וכשפרע מן האמוריים, לא פרע מהן אלא מן השמים, שנאמר : וה' השליך עליהם אבנים גדלות מן השמים, וכשפרע מסיסרא פרע ממנו מן השמים, שנאמר : מן השמים נלחמו, וכשמיטיב לישראל אינו מיטיב אלא מן השמים, שנאמר : יפתח ה' לך את אוצרו הטוב את השמים, הברכות מן השמים, שנאמר : השקיפה ממעון קדשך מן השמים.
רבי סימון בשם רבי אליעזר פתח : וה' אלהי הצבאות ה' זכרו, שהוא עושה צביונו בבריותיו. דבר אחר, אלהי הצבאות, שהוא עושה צביונו במלאכיו, כשהוא מבקש הוא עושה אותם יושבים, שנאמר : ויבא מלאך ה' וישב תחת האלה, ופעמים עושה אותן עומדים, שנאמר : שרפים עמדים, וכתיב : ונתתי לך מהלכים בין העמדים האלה, ופעמים עושה אותן בדמות נשים, שנאמר : והנה שתים נשים יוצאות ורוח בכנפיהם, ופעמים בדמות אנשים, שנאמר : והנה שלשה אנשים, ופעמים עושה אותן רוחות, שנאמר : עשה מלאכיו רוחות, ופעמים אש, שנאמר : משרתיו אש להט. דבר אחר, וה' אלהי הצבאות, שהוא עושה צביונו בעולם, כשבקש הוציא לחם מן הארץ, שנאמר : להוציא לחם מן הארץ, והוריד מים מן השמים, שנאמר : למטר השמים תשתה מים, וכשבקש העלה מים מן הארץ, שנאמר : עלי באר ענו לה. והוריד מן לישראל מן השמים, שנאמר: הנני ממטיר לכם לחם מן השמים.
דבר אחר, הנני ממטיר לכם לחם מן השמים, הדא הוא דכתיב : פותח את ידך ומשביע לכל חי רצון, בא וראה שלא כמדת הקדוש ברוך הוא מדת בשר ודם, מדת בשר ודם כל זמן שהספוג בידו פותח ידו אין טפה יורד, קופץ ידו הוא מוריד מים, אבל הקדוש ברוך הוא אינו כן, הספוג בידו, שנאמר : פלג אלהים מלא מים, וכן : מי מדד בשעלו מים, אם עצר אין המים יורדין, שנאמר : הן יעצר במים ויבשו. ואומר : ועצר את השמים ולא יהיה מטר, פותח ידו המטר יורד, שנאמר : יפתח ה' לך את אוצרו הטוב, ואומר: פותח את ידך ומשביע לכל חי רצון, לכל חי מזון אין כתוב כאן, אלא לכל חי רצון, שהוא נותן לכל אחד ואחד רצונו מה שהוא מבקש, וכן לעתיד לבוא נותן הקדוש ברוך הוא לכל אחד ואחד כל מה שהוא מבקש, ואם תמה אתה על הדבר, ראה מה עשה לישראל בעולם הזה שהוריד להם המן שהיה בו מכל מיני מטעמים, והיה כל אחד מישראל טועם כל מה שהיה רוצה, שכן כתיב : זה ארבעים שנה ה' אלהיך עמך לא חסרת דבר, מהו דבר, כשהיה מתאוה לאכל דבר והיה אומר בפיו אלולי היה לי פטמא אחת לאכל, מיד היה נעשה לתוך פיו טעם פטמא. דבר היו אומרים והקדוש ברוך הוא עושה רצונם. אמר רבי אבא אף דבר לא היה אומר בפיו אלא חושב בלבו לומר מה שנפשו מתאוה, היה הקדוש ברוך הוא עושה רצונו והיה טועם טעם מה שהיה מתאוה. תדע לך שהוא כן, שכן אמר יחזקאל : ולחמי אשר נתתי לך סלת ושמן ודבש האכלתיך. כתוב אחד אומר: הנני ממטיר לכם לחם מן השמים, וכתוב אחד אומר: : וטעמו כצפיחת בדבש, ואומר : והיה טעמו כטעם לשד השמן, כיצד מתקימין שלשה כתובין הללו, בחורים היה טועמין טעם לחם, זקנים טעם דבש, תינוקות טעם שמן.
דבר אחר, הנני ממטיר לכם לחם מן השמים, הדא הוא דכתיב : נדרשתי ללוא שאלו, מה כתיב למעלה מהענין : וילונו כל עדת בני ישראל, מה הלנה היה שם, אלא הצידה שהוציאו בידם ממצרים עשה להם ששים ואחת סעודות, ואכלו אותו שלשים ואחד יום, ושלם אותו הבצק ובערב הלינו, שנאמר: וילונו כל עדת בני ישראל, היה להם לבוא ולומר למשה הוי יודע שנשלם אותו הבצק, אלא באו עליו במריבה ואמרו : כי הוצאתם אתנו ממצרים אל המדבר הזה להמית את כל הקהל הזה ברעב, אמרו רעב של לחם ורעב של מים. וכיון שהלינו היה צריך מיד שיצא הכעס עליהם ולא עשה להם כך, אמר הקדוש ברוך הוא הן עשו כמות שהן ואני אעשה כמות שאני, אמר להם בשחרית יהיה המן יורד לכם. הוי: נדרשתי ללוא שאלו נמצאתי ללא בקשני, היה להם שכיון שכלתה העגה יעמדו ויבקשו רחמים מלפני, אלא עמדו ושפכו תרעמת כלפי מעלה, לפיכך אמר הכתוב : הנני הנני אל גוי לא קרא בשמי. מהו הנני שתי פעמים, אלא הנני על הבאר, שנאמר : הנני עמד לפניך שם על הצור, והנני על המן, שנאמר: הנני ממטיר לכם לחם מן השמים.
דבר אחר, הנני ממטיר לכם לחם מן השמים, הדא הוא דכתיב : שלח לחמך על פני המים כי ברב הימים תמצאנו, רבי חנין אמר בשעה שקרא הקדוש ברוך הוא לאברהם, ענה לו : ויאמר הנני, אמר לו הקדוש ברוך הוא חייך [בו] באותו לשון אני משלם שכר לבניך, שנאמר: הנני ממטיר לכם לחם מן השמים. ועליו הכתוב אומר : מתהלך בתמו צדיק, זה אברהם, דכתיב ביה : התהלך לפני והיה תמים, : אשרי בניו אחריו, אתה מוצא כל מה שעשה אברהם אבינו למלאכי השרת בעצמו, עשה הקדוש ברוך הוא לבניו במדבר, הוא אמר : יקח נא מעט מים על ידי שליח, והקדוש ברוך הוא נתן מים על ידי שליח, מנין שנאמר : הנני עמד לפניך שם על הצור. הוא אמר : ורחצו רגליכם, ופרע להם במדבר, שנאמר : וארחצך במים. הוא אמר : והשענו תחת העץ, והקדוש ברוך הוא : פרש ענן למסך. הוא לוה אותם, שנאמר : ואברהם הלך עמם לשלחם, ופרע הקדוש ברוך הוא לבניו, שנאמר : וה' הלך לפניהם יומם. הוא אמר : ואקחה פת לחם, והקדוש ברוך הוא אמר: הנני ממטיר לכם לחם. אמר רבי יהודה הלוי בן רבי שלום בשם רבי יונה ואף רבי לוי בשם רבי חמא בן רבי חנינא אמר לארבעים ושנים מסעות ירד להם המן, והיכן ירד באלוש, ולמה באלוש בזכות שאמר אברהם : לושי ועשי עגות, כך הקדוש ברוך הוא פרע לבניו, שנאמר: הנני ממטיר לכם לחם מן השמים.
דבר אחר, הנני ממטיר לכם לחם מן השמים, הדא הוא דכתיב : אין כמוך באלהים ה' ואין כמעשיך, למה אין כמוך באלהים ה', שאין מי שיעשה כמעשיך, כיצד בנהג שבעולם, בשר ודם עושה לו שביל בדרך, שמא יכול הוא לעשות שביל בים, והקדוש ברוך הוא אינו כן אלא עושה לו שביל בתוך הים, שנאמר : בים דרכך ושבילך במים רבים ועקבותיך לא נודעו. בשר ודם מפשפש שטרותיו, אם מצא שמתחיבים לו בני אדם הוא מוציא שטרותיו וגובה מהם, ואם מצא שהוא חיב לאדם כובשו ואינו מוציאו, אבל הקדוש ברוך הוא אינו כן, מצא שאנו חיבין לו הוא כובשו, שנאמר : ישוב ירחמנו יכבש עונותינו, ואם מוצא לנו זכות הוא מוציא, שנאמר : הוציא ה' את צדקתינו. בשר ודם בשעה שמבקש לבנות פלטין, משהוא בונה את התחתונים אחר כך הוא בונה את העליונים, אבל הקדוש ברוך הוא אינו כן, אלא משברא את העליונים ברא את התחתונים, שנאמר : בראשית ברא אלהים את השמים [ואחר כך] ואת הארץ. בשר ודם בזמן שהוא מבקש לקח לו עבד אם יש עליו עוררים אינו לוקחו, אבל הקדוש ברוך הוא אינו כן אלא אומר : או הנסה אלהים לבוא לקחת לו גוי מקרב גוי. בשר ודם תלמיד טוען פנס לפני רבו, והקדוש ברוך הוא אינו כן : וה' הלך לפניהם יומם. בשר ודם העבד מרחיץ רבו, והקדוש ברוך הוא אינו כן, אלא : וארחצך במים. בשר ודם העבד מלביש רבו, והקדוש ברוך הוא אינו כן, אלא : ואלבשך רקמה, בשר ודם העבד מנעיל את רבו, והקדוש ברוך הוא אינו כן : ואנעלך תחש. בשר ודם העבד טוען את רבו, והקדוש ברוך הוא אינו כן, אלא : ואשא אתכם על כנפי נשרים. בשר ודם הרב ישן והעבד עומד על גבו, והקדוש ברוך הוא אינו כן אלא הקדוש ברוך הוא שומר ישראל, שנאמר : לא ינום ולא יישן שומר ישראל. בבשר ודם המים מלמעלן והלחם מלמטן, והקדוש ברוך הוא אינו כן אלא המים מלמטן זו הבאר, שנאמר : עלי באר וגו', והלחם מלמעלה: הנני ממטיר לכם וגו', הוי: אין כמוך באלהים ה' ואין כמעשיך.
דבר אחר, הנני ממטיר לכם לחם, [הדא הוא דכתיב] [[דכתיב]] : לכו לחמו בלחמי ושתו ביין מסכתי, אמר הקדוש ברוך הוא, מי גרם לכם לאכל מן המן ולשתות מהבאר, מפני שקבלתם את החקים ואת המשפטים, כמה שנאמר : שם שם לו חק ומשפט וגו', הוי בזכות לחמי נטלתם לחמו של מן, ובזכות יין שמסכתי, שתיתם מי הבאר, שנאמר: ושתו ביין מסכתי. ולמה לא אמרו שירה על המן כשם שאמרו על הבאר, אלא על המן היו מוציאין דברי תפלות, שנאמר : ועתה נפשנו יבשה אין כל, אמר הקדוש ברוך הוא איני מבקש לא תרעומותיכם ולא קלוסיכם, לפיכך לא נתן להם רשות לומר שירה אלא על הבאר, מפני שהיו מחבבין אותה, שנאמר : עלי באר ענו לה. דבר אחר, הנני ממטיר לכם לחם מן השמים, הדא הוא דכתיב : תערך לפני שלחן נגד צררי, אימתי אמרו ישראל דבר זה כשיצאו ממצרים, והיו האמות אומרים עתידין אלו למות במדבר, ואמרו : היוכל אל לערך שלחן במדבר, מה עשה הקדוש ברוך הוא, הסבן תחת ענני כבוד, שנאמר : ויסב אלהים את העם, והאכילם מן, שנאמר : המאכלך מן במדבר. והיה גבהו של מן יותר ממי המבול, שנאמר : ויצו שחקים ממעל ודלתי שמים פתח, ובמבול כתיב : וארבות השמים נפתחו, והיו אמות רואין את ישראל מסבין ואוכלין ומקלסין להקדוש ברוך הוא, שנאמר : תערך לפני שלחן נגד צררי דשנת בשמן ראשי, זה השלו, : כוסי רויה, זה הבאר. וכן לעתיד לבוא הוא עושה שלום להם, והם מסבין ואוכלין בגן עדן, ועובדי כוכבים רואין מנהגם ונימוסין [נסחא אחרת, ונימסין], שנאמר : הנה עבדי יאכלו ואתם תרעבו וגו'.
דבר אחר, הנני ממטיר לכם לחם מן השמים, הדא הוא דכתיב : הוא מרומים ישכן, הדא הוא דכתיב : מקים מעפר דל, אלו ישראל שהיו משקעים בטיט ובלבנים במצרים והוציאן הקדוש ברוך הוא בקומה זקופה, שנאמר : ואולך אתכם קוממיות, הוי: מקים מעפר דל, סיקוסים נתן הקדוש ברוך הוא ליעקב, ואמר לו : והיה זרעך כעפר הארץ, כשיגיעו בניך עד עפר הארץ אותה שעה : ופרצת ימה וקדמה, הוי: מקים מעפר דל, ורממן הקדוש ברוך הוא על הכל, שנאמר : ונתנך ה' אלהיך וגו'. ראה מה כתיב : ובמדבר אשר ראית אשר נשאך ה' אלהיך, אמר להם הרי רוממתי אתכם על כל העולם, אם תהיו עושים רצוני אני משרה אתכם במה שבראתי עד שלא נברא העולם, זה בית המקדש, שנאמר : כסא כבוד מרום מראשון מקום מקדשנו, שם אני מרומם אתכם, שנאמר : וכסא כבוד ינחלם, אותה שעה אני מספיק לכם מעדני גן עדן, שנאמר : מה רב טובך אשר צפנת ליראיך, לכך אמר הוא מרומים ישכן. דבר אחר, הוא מרומים ישכן, הדא הוא דכתיב : כי ה' אלהיך מביאך אל ארץ טובה ורחבה, לראות שלחן שהוא ערוך בגן עדן, שנאמר : אתהלך לפני ה' בארצות החיים, כביכול מסב למעלה מן האבות, ואבות וכל הצדיקים בתוכו, שנאמר : והם תכו לרגלך, והוא מחלק להם מנות. ואם תמה אתה בדבר זה הלא בעולם הזה בשבילם היה מסב בין שני הכרובים, שנאמר : בין שדי ילין, קל וחמר בגן עדן. והוא מביא להם פרות מגן עדן ומאכילן מעץ חיים. ומי מברך תחלה, הכל חולקין כבוד להקדוש ברוך הוא שהוא יצוה לברך, והקדוש ברוך הוא אומר למיכאל ברך, והוא אומר לגבריאל, וגבריאל לאבות העולם, והן חולקין כבוד למשה ולאהרן, והם לזקנים, והם חולקין כבוד לדוד, ואומרים המלך שבארץ יברך את המלך שבשמים, ונותנין לדוד הכוס ואומר : כוס ישועות אשא ובשם ה' אקרא, עליהם שבח דוד ואמר : מה רב טובך אשר צפנת ליראיך, הוי: כי ה' אלהיך הוא מביאך, על זה נאמר: הוא מרומים ישכן. דבר אחר, הוא מרומים ישכן, הדא הוא דכתיב : כנף רננים נעלסה, כי תעזב לארץ ביציה, הקשיח בניה ללא לה וגו', כעת במרום תמריא וגו'. משל לחסידה שהיתה יולדת בעפר הארץ והיו העוברים והשבים דשין אותה ומאבדין אותה, מי גרם לה על שהיתה יולדת בארץ, אלא משעלתה למרום ותלד לשם אין בריה מזיקתה, אבל היא משחקת מן הכל. כך ישראל, כנף רננים נעלסה, כנף : ואפרש כנפי עליך. רננים : רננו צדיקים בה': נעלסה : נתעלסה באהבים. אם אברה : ואמר מי יתן לי אבר כיונה. חסידה : גם חסידה בשמים ידעה מועדיה. כי תעזב לארץ ביציה : עזבתי את ביתי. ועל עפר תחמם : כי שחה לעפר נפשנו. ותשכח כי רגל תזורה : ותשכח ה' עשך. וחית השדה תדושה, אלו עובדי כוכבים, שנאמר : וישמם כעפר לדש. הקשיח בניה ללא לה : בנים סכלים המה. לריק יגיעה : יגעתי באנחתי. בלי פחד : ולא פחדו. כי השה אלוה חכמה : כי אויל עמי אותי לא ידעו בנים סכלים המה ולא נבונים המה חכמים המה להרע. ולא חלק לה בבינה, לא נבונים המה, כל אלו למה מפני שהניחו להקדוש ברוך הוא, אבל כשיעשו תשובה ויתלו עיניהם למרום, כמה דאת אמר : אליך נשאתי את עיני הישבי בשמים. כעת במרום תמריא : לשום שפלים למרום, אותה שעה תשחק לסוס ולרכבו, שנאמר : אלה ברכב ואלה בסוסים ואנחנו בשם ה' אלהינו נזכיר, הוי: הוא מרומים ישכן. דבר אחר, הוא מרומים ישכן, זה הקדוש ברוך הוא, שנאמר : מרום וקדוש אשכון. מצדות סלעים משגבו, זה דוד, שנאמר : ה' סלעי ומצודתי. לחמו נתן, זה אברהם, שנאמר : ואקחה פת לחם. מימיו נאמנים, זו התורה, שנאמר : הוי כל צמא לכו למים. דבר אחר, לחמו נתן, זה הקדוש ברוך הוא, שנאמר : נתן לחם לכל בשר. מימיו נאמנים, שנאמר : המקרה במים עליותיו. דבר אחר, לחמו נתן, זה המן, שנאמר : הנני ממטיר לכם לחם מן השמים. מימיו נאמנים, זה הבאר, שנאמר : עלי באר ענו לה. דבר אחר, לחמו נתן מימיו נאמנים, זה הקדוש ברוך הוא שמפקד לבני תורה אל תהא אומר על מה שלא שמעת שמעתי, ולא תהא אוסר לאחרים ומתיר לעצמו, אלא יהיו יוצאין מפיך נאמנין כשם שיצאו מפי משה, ואני מראה לך יפי פנים אל פנים, שנאמר : מלך ביפיו תחזינה עיניך. אמרו ישראל היאך אנו רואין פניך והלוא מסרתנו ביד אדום, שנאמר : דחילה ואימתני, אמר להם אל תיראו מהם שעתידים אתם שתאמרו לי היכן הם, הדא הוא דכתיב : את עם נועז לא תראה, ואתם רואים שמחתה של ציון, שנאמר : חזה ציון קרית מועדנו עיניך תראינה ירושלים נוה שאנן.
ויצא העם ולקטו דבר יום ביומו, הדא הוא דכתיב : ברוך ה' יום יום, אמר הקדוש ברוך הוא לישראל, במדה שאדם מודד בה מודדין לו, אני נתתי לכם את התורה שתהיו עוסקים בה יום יום, שנאמר : אשרי אדם שמע לי לשקד על דלתתי יום יום, וכן : ואותי יום יום ידרשון, חייכם שאשביע אתכם לחם מן השמים יום ביומו, שנאמר : ויצא העם ולקטו דבר יום ביומו למען אנסנו הילך בתורתי וגו', ולא עוד, אלא שאני מברך אתכם יום יום, שנאמר: ברוך ה' יום יום יעמס לנו, וכשאתם עושים רצוני אני קורא אתכם : העמסים מני בטן, ומעמיס אני לכם כוס ישועות, בזכות בית המקדש שנקרא: אבן מעמסה, שנאמר : והיה ביום ההוא אשים את ירושלים אבן מעמסה.
ויותרו אנשים ממנו, אלו מחסרי אמנה שהיו בהם, ומי הם, אמר רבי שמעון בן לקיש אלו דתן ואבירם, נאמר כאן אנשים, ונאמר להלן אנשים, שנאמר : סורו נא מעל אהלי האנשים, מה אנשים שנאמרו להלן דתן ואבירם, אף אנשים שנאמרו כאן דתן ואבירם. וירם תולעים ויבאש, וכי יש לך דבר שבתחלה עושה תולעים ואחר כך מבאיש, אלא שהקדוש ברוך הוא בקש להראות מעשיהן לבריות, שלא יריח את ריחו בערב ויעמדו וישליכו אותו, אלא שהיה עושה לכל אותו הלילה שורות שורות של תולעים. מיד ויקצף עליהם משה, כיון שכעס שכח לומר להם שילקטו ביום הששי שני עמרים לאחד, כיון שהלכו ולקטו ביום הששי ומצאו כפלים, באו הנשיאים ואמרו למשה, שנאמר: ויבאו כל נשיאי העדה ויגידו למשה, ומה אמר להם: הוא אשר דבר ה', ואינו אומר הוא אשר דברתי, אלא אשר דבר, ששכח, ועל זה נאמר: עד אנה מאנתם, שהוא מכניס משה בכללם.
ראו כי ה' נתן לכם השבת, לא היה צריך לומר אלא דעו, מה ראו, אלא כך אמר להם הקדוש ברוך הוא, אם יבואו עובדי כוכבים ויאמרו לכם למה אתם עושים את יום השבת ביום הזה, אמרו להם ראו שאין המן יורד בשבת. ומהו נתן לכם, לכם נתנה ולא לעובדי כוכבים, מכאן אמרו, אם יבואו מעובדי כוכבים וישמרו את השבת, לא דים שאין מקבלים שכר וכו', שנאמר : ויום ולילה לא ישבתו, וכן הוא אומר : ביני ובין בני ישראל וגו', משל למלך יושב ומטרונא יושבת כנגדו, העובר ביניהם חיב.
אמר רבי לוי, אם משמרים ישראל את השבת כראוי אפלו יום אחד בן דוד בא, למה, שהיא שקולה כנגד כל המצוות, וכן הוא אומר : כי הוא אלהינו ואנחנו עם מרעיתו וצאן ידו היום אם בקלו תשמעו, אמר רבי יוחנן אמר הקדוש ברוך הוא לישראל אף על פי שנתתי קצבה לקץ שיבוא בין עושין תשובה בין שאין עושין בעונתה היא באה, אם עושין תשובה אפלו יום אחד אני מביא אותה שלא בעונתה, הוי: היום אם בקלו תשמעו, וכשם שמצינו שעל כל המצוות בן דוד בא, על שמירת יום אחד של שבת בן דוד בא, לפי שהשבת שקולה כנגד כל המצוות. אמר רבי אלעזר בר אבינא, מצינו בתורה ובנביאים ובכתובים ששקולה שבת כנגד כל המצוות, בתורה מנין, שבשעה ששכח משה לומר להם מצות שבת, אמר לו הקדוש ברוך הוא : עד אנה מאנתם לשמר מצותי וגו', ומה כתיב אחריו: ראו כי ה' נתן לכם [את] השבת. בנביאים מנין, שנאמר : וימרו בי בית ישראל במדבר בחקותי לא הלכו, מה כתיב אחריו : ואת שבתותי חללו. בכתובים מנין, שנאמר : ועל הר סיני ירדת ודברת עמהם, מה כתיב אחריו : ואת שבת קדשך הודעת להם, אמר להם הקדוש ברוך הוא לישראל, אם תזכו לשמר שבת מעלה אני עליכם כאלו שמרתם כל המצוות שבתורה, ואם חללתם אותה מעלה אני עליכם כאלו חללתם כל המצוות, וכן הוא אומר : שמר שבת מחללו ושמר ידו מעשות כל רע, בעת שאדם שומר את השבת, גוזר גזרה והקדוש ברוך הוא מקימה, שנאמר : אם תשיב משבת רגלך, מה כתיב אחריו : אז תתענג על ה', כמה דתימא : והתענג על ה' ויתן לך משאלת לבך. ולא עוד, אלא כל מה שאתה אוכל בעולם הזה אינו אלא מן הפרות, אבל הקרן, קימת לך לעולם הבא, שנאמר : והאכלתיך נחלת יעקב אביך כי פי ה' דבר.