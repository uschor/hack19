והיה עקב תשמעון. מה כתיב למעלה מן הענין, לא מרבכם מכל העמים חשק ה' בכם וגו' , לא ממה שאתם מרבים מכל האמות, ולא ממה שאתם עושין מצוה יותר מהם. שהאמות עושין מצוה שלא נצטוו יותר מכם, והם מגדילים שמי יותר מכם, שנאמר: כי ממזרח שמש ועד מבואו גדול שמי בגוים וגו' . וכתיב: ואתם מחללים אותו באמרכם שלחן ה' מגאל הוא וניבו נבזה אכלו . כי אתם המעט , אלא בזכות שאתם ממעטין את עצמכם לפני, לפיכך אני אוהב אתכם, שנאמר: אהבתי אתכם אמר ה' וגו', ואת עשו שנאתי וגו' . ואומר: ארפא משובתם אוהבם נדבה וגו' , נדבה נפשי לאהבתן, אף על פי שאינן הגונים. וכן הוא אומר, כי מאהבת ה' אתכם ומשמרו את השבועה. כתיב: והיה באחרית הימים נכון יהיה הר בית ה' בראש ההרים ונשא מגבעות וגו' . זה שאמר הכתוב: והיה ראשיתך מצער וגו' , ללמדך, שכל המצטער בתחלתו, נוח לו בסופו. ואין לך שמצטער מתחלתו יותר מאברהם, שהשלך לכבשן, וגלה מבית אביו, ורדפו אחריו ששה עשר מלכים, ונתנסה בעשר נסיונות, וקבר את שרה. ולסוף נח, שנאמר: ואברהם זקן בא בימים וה' ברך וגו' . וכן יצחק נצטער בנערותו, וקנאו בו פלשתים, שנאמר: ויאמר אבימלך אל יצחק לך מעמנו וגו' . ולבסוף בקשו ממנו, שנאמר: ויאמר אליהם מדוע באתם אלי וגו', ויאמרו ראה ראינו וגו' . ויעקב כמה נצטער, שנאמר: רבת צררוני מנעורי יאמר נא ישראל . עד שהיה במעי אמו, בקש עשו להרגו, שנאמר: ויתרוצצו הבנים . וכשקבל הברכות, וישטם עשו את יעקב ויאמר עשו בלבו יקרבו ימי אבל אבי וגו' . ברח ללבן לחרן ונצטער בבנותיו של לבן, ואחרי כן בקש להרגו, שנאמר: ארמי אובד אבי . יצא מאצלו ופגע בעשו, שנאמר: וישא יעקב עיניו וירא והנה עשו בא וגו' . באה עליו צרת דינה, וצרת רחל, וצרת יוסף. ולסוף נח, שנאמר: ויכלכל יוסף את אביו ואת אחיו . הוי, והיה ראשיתך מצער ואחריתך ישגה מאד . דבר אחר, נכון יהיה הר בית ה' בראש ההרים, והר תבור יהיה גבה מאד. משל למה הדבר דומה. לבני פלטרין של מלך שירדו מן העיר והרגו אריות ודבים ונמרים ביער והביאום לעיר ותלו אותן כנגד שער העיר, וכל בני העיר היו תמהין מאותן אריות. והקדוש ברוך הוא כך עשה בסיסרא, בא סיסרא על ישראל בהר תבור, מן שמים נלחמו, הכוכבים ממסלותם נלחמו עם סיסרא . התחילו הכל תמהים, שמעולם לא היה כמעשה הזה שירדו כוכבים מן השמים לעשות מלחמה עם בשר ודם. ואמר הקדוש ברוך הוא, בעולם הזה, הכוכבים נלחמו בשבילכם. אבל לעתיד לבא, ויצא ה' ונלחם בגוים וגו', ועמדו רגליו ביום ההוא וגו' , וכל אותו ענין. ויהיו הכל רואין ומראין אותו באצבע, שנאמר: ואמר ביום ההוא הנה אלהינו זה וגו' .