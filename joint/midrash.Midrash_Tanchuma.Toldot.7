‎ויהי כי זקן יצחק. ילמדנו רבנו, סומא מהו שיעבר לפני התבה להוציא את הצבור? כך שנו רבותינו: סומא פורס על שמע ומתרגם אבל אינו עובר לפני התבה ואינו קורא בתורה ואינו נושא את כפיו. רבי יהודה אומר: כל מי שלא ראה מאורות מימיו, לא יפרס על שמע, מפני שנראה כמעיד עדות שקר, שהוא אומר, ברוך יוצר המאורות, והוא לא ראה מאורות מימיו.
אתה מוצא כל מי שנתיסם בעיניו כאלו הוא מת. כיצד? אמר רבי שמעון בר יוחאי, אין הקדוש ברוך הוא מיחד שמו על הצדיקים בחייהן אלא לאחר מיתתן, שנאמר: לקדשים אשר בארץ המה וגו' . אימתי הן קדושים? כשהן קבורים בארץ. שכל זמן שהן חיין, אין הקדוש ברוך הוא מיחד שמו עליהן, כל כך למה שאין הקדוש ברוך הוא מאמין בהן, שלא יטעה אותן היצר הרע. וכיון שמתים, הקדוש ברוך הוא מיחד שמו עליהן. והרי מצינו שיחד הקדוש ברוך הוא שמו על יצחק הצדיק בחייו, שכן הוא אומר ליעקב, אלהי אברהם אביך ואלהי יצחק . רבי ברכיה ורבנן. רבנן אמרי, רואה את אפרו כאלו הוא צבור על גבי המזבח. ורבי ברכיה אמר, הואיל ונתיסם בעיניו, כאלו הוא מת, לפי שהיה גנוז לתוך הבית ויצר הרע פסק הימנו. לכך כתיב: ויהי כי זקן יצחק.