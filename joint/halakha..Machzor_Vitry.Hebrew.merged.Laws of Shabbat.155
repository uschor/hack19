<big><strong>קנה.</strong></big><br><b>ומי</b> שצריך לעשות מלאכה במוצאי שבת קודם שיתפלל צריך לברך ברוך המבדיל בין קודש לחול ואחר כך עושה מלאכה. דא"ר אלעזר בן אנטיגנוס משום ר' אלעזר בר ינאי אסור לו לאדם לעשות חפציו קודם שיתפלל . וכי מבדיל מזכיר אזכרת השם ומלכות בד'א קודם שיתפלל. אבל לאחר שהתפלל כיון שהבדיל בתפילה אינו צריך לברך קודם מלאכה ואעפ"י  הבדיל על הכוס: ועל הנר שמדליקין בבית הכנסת במוצאי שבתות. נר' למורי שאין מברכין עליו וצריך להביא נר אחר לברך עליו מפני שאותו נר עשוי לכבוד. והילכך אין מברכין עליו. ומוקמי' לה בברכו' בדאיכא אדם חשוב. ומיהו היכא דלא מדלקיה אלא משום אימתא דגנבי ולא משום כבוד מברך עלי'. ופעמים שאו' מורי כגון אנו אין מדליקין לכבוד אלא להאיר. שאילו היה לנו אור הלבנה נכנס לבית הכנסת יפה ומאיר יפה דיים  והואיל שכן להאיר נעשה ומברכין עליה. והנוהג להביא נר אחרת לשם אורה ומברך עליה מנהג יפה הוא וישר כוחו: