ואת יהודה שלח לפניו אל יוסף . זש"ה זאב וטלה ירעו כאחד וגו' . בא וראה שכל מה שהכה הקב"ה בעולם הזה, מתרפאין לעולם הבא, העורים מתרפאין, שנאמר אז תפקחנה עיני עורים , והפסחים מתרפאין, שנאמר אז ידלג כאיל פסח , ואלמנים מתרפאין, שנאמר ותרון לשון אלם  הכל מתרפאין, אלא כשאדם הולך כך הוא בא, הולך עור ובא עור, הולך חרש ובא חרש, הולך פסח ובא פסח, הולך אלם ובא אלם, כשם שהולך לבוש כך בא לבוש, שנאמר תתהפך כחומר חותם ויתיצבו כמו לבוש , ממי אתה למד משמואל, כשהעלה אותו שאול מה אמר לאשה, אמר לה מה את רואה, ותאמר איש זקן עולה והוא עוטה מעיל , שכך היה לבוש, שנאמר ומעיל קטן תעשה לו אמו , ולמה כשאדם הולך כך הוא בא, שלא יאמרו רשעי עולם משמתו ריפא אותן הקב"ה, ואחר כך הביא אותן, כמדומה שאין אלו אותן אלא אחרים הם, אמר הקב"ה אם כן יעמדו כשם שהלכו, ולאחר כך אני מרפא אותם, שנאמר לפני לא נוצר אל , ואחר כך אף החיות מתרפאות, שנאמר זאב וטלה ירעו כאחד וגו' , ומי שהביא מכה על הכל אינו מתרפא, שנאמר ונחש עפר לחמו , ולמה שהביא את הכל לעפר.  
ד"א זאב וטלה ירעו כאחד, זאב זה בנימין, שנאמר בנימין זאב יטרף , וטלה אלו השבטים, שנאמר שה פזורה ישראל וגו' , ידעו כאחד, אימתי כשירד בנימין עמהם, והיה יעקב אומר לא ירד בני עמכם , כיון שהגיע השעה וירד עמהם, היו ממצעין אותו ומשמרין אותו, וכן יוסף וישא עיניו וירא את בנימין אחיו בן אמו וגו' , אריה זה יהודה, שנאמר גור אריה יהודה , כבקר זה יוסף שנאמר בכור שורו הדר לו , יאכל תבן שנמצאו אוכלים כאחת, שנאמר וישבו לפניו הבכור כבכורתו  לפיכך ואת יהודה שלח לפניו.