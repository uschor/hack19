<b>מסננין</b> יין דרך סודר לתוך הכלי ובלבד שלא יעשה גומא בסודר לקבל היין. ויין עכור אסור לפי שנראה כבורר. וכן הגיתות שכולו עכורין מותר: כובע של לבד מותר לצאת בו ברשות הרבים אם קשורה ברצועה תחת צוארו שלא יפל ברוח לפרש"י. וצ"ע כפר"ח שלא יאסר משום אהל כיון שהוא קשה אבל כובע של בגד ומטוה של נוצה מותר בלא קשור דשפיר מיהדק בראש. ואסור לגרוף האבוס אפילו היא של אבן או של עץ גזיר' אטו של קרקע אבל שלחו  מותר: ולשפוך מים על הארץ להרביץ העפר שרי כר' שמעון אבל לכבד את הבית אסור אעפ"י שהלכות גדולות מתיר: ואסור ליקח מספוא או מאכל אחר לפני בהמה זו ולתת לפני בהמה אחרת שאינה מינה. אבל מקמי חמרא לתת לפני שור מותר: הקש שעל המיטה לא ינענענו בידיו אלא אם כן ראוי למאכל לבהמה. או היה עליו כר או סדין מערב שבת. טיט שעל רגלו לא יקחנו בכותל של אבנים שמוסיף טיט אלא בקורה: לא יצא קטן במנעל גדול פן יפול ויביאנו. ולא תצא אשה במנעל בשבת אלא א"כ נסתה אותו מערב שבת: שומטין מנעל מעל האימוס. דפוס של עץ שבתוכו. אפי' הוא בדוחק: וחבית שמטפטף מציל שלש סעודות בהרבה כלים. אבל בחד כלי יכול להציל הרבה. ובלבד שלא יקלוט הקילוח מאויר בכלי אלא יניח הכלי על הארץ: קנה חלול מותר לקבוע בחבית ונותנין ברזא בתוך קנה החלול למשוך היין אפי' לא היה שם הקנה מעולם ולא ניסהו: