‎ויחרד יצחק חרדה גדלה. מה כתיב למעלה מן הענין? ויהי אך יצא יצא יעקב מאת פני יצחק. זה יצא וזה נכנס. היאך היה הדבר הזה? אלא מי שנתון באורה אינו רואה למי שנתון בחשכה, אבל מי שהוא נתון בחשכה רואה למי שנתון באורה. עשו בא מן השוק ולא ראה ליעקב, שהיה לפנים מן הבית. אבל יעקב ראה אותו מבפנים ונטמן אחורי הדלת. כיון שנכנס עשו יצא יעקב, שנאמר: ויהי אך יצא יצא יעקב ועשו אחיו בא מצידו.
כך שער את השעות שלא יבא עשו ויטול את הברכות. אלא כיון שיצא עשו לצוד, שלח הקדוש ברוך הוא עליו שטן ולא הניחו לצוד, עד שיבא יעקב ויטול את הברכות. ועל עשו נאמר, הפקד עליו רשע ושטן יעמד על ימינו .
כיצד? היה עשו רץ וצד צבי וקושרו ומניחו ורץ ותופס אחר וקושרו ומניחו, והשטן מתירן ומבריחן, והיה עשו בא ולא היה מוצא אחד מהן. וכך עשה שתים או שלש פעמים. וכן הוא אומר, לא יחרך רמיה צידו . והיה מגלגל בשעות עד שבא יעקב ונטל את הברכות. וכן הוא אומר, אך יצא יצא יעקב מאת פני יצחק אביו ועשו אחיו בא מצידו. וכיון שנכנס הרשע, התחיל קורא לאביו בזדון, יקם אבי ויאכל מציד בנו. והכתוב אומר עליו בבא רשע בא גם בוז . יקם אבי, היה גוזר עליו. אבל יעקב לא אמר כן, אלא בא בלשון בקשה, קום נא שבה ואכלה.
שלשתן לשון בקשה, לשון שפלות וענותנות. ואותו רשע אמר, יקם אבי ויאכל. אמר לו הקדוש ברוך הוא ליעקב, אתה אמרת קום נא, הרי בן בנך משה יאמר לי קומה ה' ויפוצו . אתה אמרת שבה בן בנך יאמר: שובה ה' רבבות וגו' . אבל עשו שאמר יקם אבי, בו בלשון אני מעורר עליו מדת הדין, שנאמר: יקום אלהים יפוצו אויביו . יקם אבי, באותה שעה הכיר את קולו והתחיל חרד. אמר לו: מי אתה. לפי שבשעה שנכנס יעקב נכנסה עמו ריח גן עדן ריח ניחוח, ונתישבה דעתו של אותו צדיק, שנאמר: ראה ריח בני כריח שדה אשר ברכו ה'. התחיל לברכו. אבל כשנכנס עשו נפתח לו גיהנם, לפיכך ויחרד יצחק חרדה גדלה. והיה תמה יצחק בלבו ואומר: אני רואה גיהנם ועשו מסיק אותו.
הוא הצד ציד. למה שתי פעמים? אלא אמר יצחק לעשו: אתה הלכת לצוד ואתה נוצדת. אמר לו עשו: מה לך אתה תמה. אמר לו: ואכל מכל, מכל מה שברא הקדוש ברוך הוא מששת ימי בראשית היה באותן תבשילין. בטרם תבא ואברכהו, בקש לטול את הברכות ולומר גם ארור יהיה. אמר לו הקדוש ברוך הוא: מה אתה עושה? לעצמך אתה מקלל? שאתה אמרת לו: ארריך ארור ומברכיך ברוך. חזר וקים את הברכות ואמר גם ברוך יהיה.