‎ואת יהודה שלח לפניו. ילמדנו רבנו, אימתי מברכין על הנר במוצאי שבת. כך שנו רבותינו, אין מברכין על הנר עד שיאותו לאורו. ומנין למדו, מן הקדוש ברוך הוא, שנאמר: וירא אלהים את האור כי טוב, ואחר כך ויבדל אלהים בין האור ובין החשך . רבי זעירא בר אבהו אמר, מכאן שמברכין על הנר במוצאי שבת משיאותו לאורו.
אמר רבי שמעון בן יוחאי, אמר הקדוש ברוך הוא לישראל, היו מכבדין את המצות, שהן שלוחי, ושלוחו של אדם כמותו. אם כבדת אותן, כאלו לי כבדתני. ואם בזית אותן, כאלו לכבודי בזית. אין לך אדם שכבד את המצות ועשה את התורה כיעקב, שנאמר: ויעקב איש תם ישב אהלים , ונתיסר בבנו. אמר לו הקדוש ברוך הוא, חייך, אבדת אחד, תמצא שלשה, יוסף מנשה ואפרים. כיון שבאו, בשרו אותו שיוסף חי. שלח יהודה פרוזבטים אצלו.
ואת יהודה שלח לפניו. זה שאמר הכתוב: המשל ופחד עמו עשה שלום במרומיו . המשל, זה מיכאל. ופחד, זה גבריאל. מיכאל מן המים וגבריאל מן האש, והן עומדין לפני השכינה ואינן מזיקין זה את זה. הוי אומר, עשה שלום במרומיו.
אמר רבי שמעון, כל הרקיע של מים והמלאכים של אש ומשרתיו אש להט, ואין המים מכבין את האש ולא האש שורף את המים. יהודה ויוסף, זה ארי וזה שור. אתמול מתנגחין זה עם זה, ועכשו הוא משלחו אצלו, שנאמר: ואת יהודה שלח לפניו. הוי, עשה שלום במרומיו.