 רבי מאיר מכשיר וחכמים פוסלים:<b>גמ'</b>  אמר רב מתנה האי  בוקא  דאטמא דשף מדוכתיה טרפה והני מילי   דאיתעכול ניביה אבל אי לא איתעכול ניביה כשרה:עד כמה תחסר עד כאיסר האיטלקי:אמר אביי והויא כמעתא זוטרתא דמשתכחא ביני פשיטי דפומבדיתא והיינו שיעורא דדינרא קורדיאנא אמר רבי יוחנן פתוראה לעילא מיני הוה קאי בר נפחא ובעא מיני דינרא קורדיאנא לשעורי בה טרפתא ובעאי למיקם מקמיה ולא שבקן אמר לי שב בני שב לפי שאין בעלי אומניות רשאין לעמוד מפני ת"ח בשעה שעושין מלאכתן:  א"ר נחמן  כסלע כיותר מן הסלע כאיסר כיותר מן האיסר אלמא קסבר עד ולא עד בכלל:   ניטל הטחול:אמר רב עוירא משמיה דרבא לא שאנו אלא ניטל אבל ניקב טרפה והני מילי בסומכיה אבל בקולשיה כשרה ובסומכיה נמי לא אמרן דטרפה אלא דלא נשתייר מיניה כעובי דינר זהב אבל נשתייר מיניה כעובי דינר זהב כשרה: ניטלו הכליות:אמר רפדם בר פפא משמיה דרב