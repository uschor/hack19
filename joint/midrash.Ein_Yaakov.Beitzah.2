ביצה פרק ב - א תנו רבנן: מעשה ברבי אליעזר שהיה יושב ודורש כל היום כלו בהלכות יום־טוב. יצתה כת ראשונה, אמר: הללו בעלי פטסין. כת שניה, אמר: הללו בעלי חביות. כת שלישית, אמר: הללו בעלי כדין. כת רביעית, אמר: הללו בעלי לגינין. כת חמישית, אמר: הללו בעלי כוסות. התחילו כת ששית לצאת, אמר: הללו בעלי מארה. נתן עיניו בתלמידים, התחילו פניהם משתנין. אמר להם: בני, לא לכם אני אומר, אלא להללו שיצאו, שמניחין חיי עולם ועוסקין בחיי שעה. בשעת פטירתן אמר להם:  "לכו אכלו משמנים, ושתו ממתקים, ושלחו מנות לאין נכון לו, כי קדוש היום לאדנינו, ואל תעצבו, כי חדות ה' היא מעזכם". מאי "כי חדות ה' היא מעזכם"? אמר רבי יוחנן משום רבי אלעזר ברבי שמעון: אמר להם הקדוש ברוך הוא לישראל: בני, לוו עלי וקדשו קדשת היום, והאמינו בי, ואני פורע.
אמר מר: שמניחין חיי העולם ועוסקין בחיי שעה. והא שמחת יום־טוב, מצוה היא! רבי אליעזר לטעמיה, דאמר: שמחת יום־טוב רשות! דתניא: רבי אליעזר אומר: אין לו לאדם ביום־טוב, אלא או אוכל ושותה, או יושב ושונה. רבי יהושע אומר: חלקהו, חציו לה' וחציו לכם. אמר רבי יוחנן: ושניהם מקרא אחד דרשו. כתוב אחד אומר:  "עצרת לה' אלהיך", וכתוב אחד אומר:  "עצרת תהיה לכם". הא כיצד? רבי אליעזר סבר: או כלו לה', או כלו לכם. ורבי יהושע סבר: חלקהו, חציו "לה'" וחציו "לכם". מאי "לאין נכון לו"? [אמר רב חסדא]: למי שלא הניח ערובי תבשילין. איכא דאמרי: למי שלא היה לו להניח ערובי תבשילין, אבל מי שהיה לו להניח ולא הניח, פושע הוא.
ואמר רבי יוחנן משום רבי אלעזר ברבי שמעון: הרוצה שיתקימו נכסיו, יטע בהם אדר, שנאמר:  "אדיר במרום ה'". אי־נמי: 'אידרא' כשמיה, כדאמרי אינשי: מאי 'אידרא'? דקימא לדרי־דרי. תניא נמי הכי: שדה שיש בה אדר אינה נגזלת ואינה נחמסת, ופרותיה משתמרין.
ב תני רב תחליפא אחוה דרבנאי חוזנאה: כל מזונותיו של אדם קצובין לו מראש השנה ועד יום הכפורים, חוץ מהוצאת שבתות, והוצאת ימים טובים, והוצאת בניו לתלמוד תורה, שאם פוחת, פוחתין לו, ואם הוסיף, מוסיפין לו. אמר רבי אבהו: מאי קראה?  "תקעו בחדש שופר, בכסה ליום חגנו", איזהו חג שהחדש מתכסה בו? הוי אומר: זה ראש השנה! וכתיב:  "כי חק לישראל הוא, משפט לאלהי יעקב". מא משמע, דהאי 'חק', לישנא דמזוני הוא? דכתיב:  "ואכלו את חקם אשר נתן להם פרעה". מר זוטרא אמר מהכא:  "הטריפני לחם חקי". תניא: אמרו עליו על שמאי הזקן, כל ימיו היה אוכל לכבוד שבת; מצא בהמה נאה, אומר: "זו לשבת". מצא אחרת נאה הימנה, מניח את השניה ואוכל את הראשונה. אבל הלל הזקן, מדה אחרת היתה בו, שכל מעשיו היו לשם שמים, שנאמר:  "ברוך ה' יום יום". תניא נמי הכי: בית שמאי אומרים: מחד שביך, לשבתיך. ובית הלל אומרים: "ברוך ה' יום יום".
ג אמר רב חמא ברבי חנינא: הנותן מתנה לחברו, אין צריך להודיעו, שנאמר:  "ומשה לא ידע כי קרן עור פניו". [מיתיבי:  "לדעת כי אני ה' מקדשכם", אמר לו הקדוש ברוך הוא למשה: משה! מתנה טובה יש לי בבית גנזי, ושבת שמה, ואני מבקש לתנה לישראל. לך והודיע אותם. מכאן אמר רבן שמעון בן גמליאל: הנותן פת לתינוק, צריך להודיע לאמו. לא קשיא, הא, במתנה דעבידא לאגלויי, הא, במתנה דלא עבידא לאגלויי. שבת נמי, מתנה דעבידא לאגלויי! מתן שכרה לא עבידא לאגלויי. אמר מר: מכאן אמר רבן שמעון בן גמליאל: הנותן פת לתינוק, צריך להודיע לאמו. מאי עביד ליה? שיףליה משחא, ומלי ליה כוחלא. והאידנא דחישינן לכשפים, מאי? אמר רב פפא: שיף ליה מאותו המין]. אמר רבי  [יוחנן] משום רבי שמעון בן יוחאי: כל מצוה שנתן הקדוש ברוך הוא לישראל, נתן להם בפרהסיא, חוץ משבת, שנתן להם בצנעא, שנאמר:  "ביני ובין בני ישראל". אי הכי, לא ליענשו גוים עליה? שבת אודעינהו, מתן שכרה לא אודעינהו. ואי בעית אימא: מתן שכרה נמי אודעינהו, נשמה יתרה לא אודעינהו. דאמר רבי שמעון בן לקיש: נשמה יתרה  [נותן] הקדוש ברוך הוא באדם ערב שבת, ולמוצאי שבת נוטלין אותה הימנו, שנאמר:  "שבת וינפש", כיון ששבת, ווי, אבדה נפש.
ההוא סמיא, דהוה מסדר מתניתא קמיה דמר שמואל. חזייה דהוה עציב. אמר ליה: אמאי עציבת? אמר ליה: דלא אותיבי ערובי תבשילין. אמר ליה: סמוך אדידי. לשנה, חזייה דהוה עציב, [אמר ליה: אמאי עציבת? אמר ליה: דלא אותיבי ערובי תבשילין]. אמר ליה: פושע את! לכלי עלמא שרי, ולדידך אסור!
שוב מעשה בתלמיד אחד מתלמידי בית הלל, שהביא עולתו לעזרה לסמך עליה. מצאו תלמיד אחד מתלמידי בית שמאי. אמר לו: מה זו, סמיכה?! אמר ליה: מה זו, שתיקה?! שתקו בנזיפה והלך לו. אמר אביי: הלכך, האי צורבא מרבנן דאמר ליה חבריה מלתא, לא ליהדר ליה מלתא טפי ממאי דאמר ליה חבריה, דאיהו אמר ליה: "מה זו, סמיכה"! ואיהו אמר ליה: "מה זו, שתיקה"!
בעא מיניה רב אויא סבא מרב הונא: בהמה, חציה של נכרי וחציה של ישראל, מהו לשחטה ביום־טוב? אמר ליה: מתר! אמר ליה: וכי מה בין זה לנדרים ונדבות? אמר ליה: עורבא פרח. כי נפק, אמר ליה רבה בריה: לאו הינו רב אויא סבא, דמשתבח ליה מר בגויה, דגברא רבה הוא? אמר ליה: ומה אעביד ליה? אני היום:  "סמכוני באשישות, רפדוני בתפוחים", ובעא מינאי מלתא, דבעיא טעמא.
מעשה בשמעון התימני, שלא בא אמש לבית המדרש. בשחרית מצאו יהודה בן בבא, אמר ליה: מפני מה לא באת אמש לבית המדרש? אמר לו: בלשת באה לעירנו ובקשה לחטף את כל העיר, ושחטנו להם עגל, והאכלנום, ופטרנום לשלום. 
[משנה. שלשה דברים רבי אלעזר בן עזריה מתיר וחכמים אוסרים; פרתו יוצאה ברצועה שבין קרניה וכו'].
גמ' למימרא, דרבי אלעזר בן עזריה, חדא פרה הויא ליה? והאמר רב, ואמרי לה, אמר רב יהודה, אמר רב: תליסר אלפי עגלי הוה מעשר רבי אלעזר בן עזריה מעדריה כל שתא ושתא! תנא: לא שלו היתה, אלא של שכנתו היתה, ומתוך שלא מחה בה, נקראת על שמו.