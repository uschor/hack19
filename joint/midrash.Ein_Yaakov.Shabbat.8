שבת פרק ח המוציא - מח אמר רב יהודה, אמר רב: כל מה שברא הקדוש ברוך הוא בעולמו, לא ברא דבר אחד לבטלה; ברא שבלול לכתית, ברא זבוב לצרעה. יתוש לנחש. ונחש לחפפית, וסממית לעקרב. היכי עביד ליה? מיתי חדא אוכמא וחדא חיורא, ושלקי ליה ושיפי ליה. תנו רבנן: חמשה אימות הן, אימת חלש על גבור, אימת מפגיע על ארי, אימת יתוש על הפיל, אימת סממית על עקרב, אימת סנונית על הנשר, אימת כלבית על לויתן. אמר רב יהודה, אמר רב: מאי קראה?  "המבליג שד על עז". רבי זירא אשכח לרב יהודה, דהוה קאי אפיתחא דבי חמוה, וחזיה דהוה בדיחא דעתיה, ואי בעי מיניה כל חללי עלמא, הוה אמר ליה. אמר ליה: מאי טעמא, עזי מסגן ברישא, והדר אימרי? אמר ליה: כבריתו של עולם, דברישא חשוכא והדר נהורא. מאי טעמא, הני מיכסיין והני מיגליין? הני  [דמכסינן] מיניהו, מכסיין, והני דלא  [מכסינן] מיניהו, מיגליין. מאי טעמא, גמלא, זוטרא גנובתיה? משום דאכל כיסי. מאי טעמא, תורא, אריכא גנובתיה? משום דדיר באגמי, ובעי לכרכושי בקי. מאי טעמא, קרנא דקמצא, רכיכא? משום דדירא בחילפי, ואי קשיא, נדיא ומתעורא, דאמר שמואל: האי מאן דבעי דלסמיה לקמצא, לשלופינהו לקרנא. מאי טעמא, האי תימרא דתרנגולתא, מדלי לעילא? דדירי אדפיה, ואי עייל קטרא, מתעורא. 'דשא' דרך שם. 'דרגא' דרך גג. 'מתכוליתא'  [מתי] תכלה דא. 'ביתא' בוא ואיתיב  [בה]. 'ביקתא' בי עקתא. 'כופתא' כוף ותיב. 'לבני' לבני־בני. 'הוצא' חציצא. 'חצבא' שחוצב מים מן הנהר. 'כוזא' כזה. 'שוטיתא' שטותא. 'משיכלא' מאשי כולא. 'משיכלתא' משיא כלתא. 'אסיתא' חסירתא. 'בוכנא' בוא ואכנה. 'לבושא' לא בושה. 'גלימא' שנעשה בו כגלם. 'גולתא' גלי ואיתיב. 'פוריא' שפרין ורבין עליה. 'בור זינקא' בור זה נקי. 'סודרא' סוד ה' ליראיו. 'אפדנא' אפיתחא דין. תנו רבנן: שלשה, כל זמן שמזקינין, מוסיפין גבורה, ואלו הן: דג ונחש וחזיר.
רבי שמעון בן אלעזר אומר: דם, כדי לכחל עין אחת, שכן כוחלין לברקית, ומאי ניהו? דמא דתרנגולתא ברא. רבן שמעון בן גמליאל אומר: דם, כדי לכחל בו עין אחת, שכן כוחלין ליארוד, ומאי ניהו? דמא דכרושתינא, וסימניך, גוא לגוא, וברא לברא.
סיד, כדי לסוד. תנא: כדי לסוד אצבע קטנה שבבנות. אמר רב יהודה, אמר רב: בנות ישראל שהגיעו לפרקן, ולא הגיעו [לשנים], בנות עניים טופלות אותן בסיד, בנות עשירים טופלות אותן בסלת, בנות מלכים טופלות אותן בשמן המר, שנאמר:  "ששה חדשים בשמן המר". מאי "שמן המר"? רב הונא בר חיא אמר: סטכת. רב ירמיה בר אבא אמר: שמן זית שלא הביא שליש. תניא: רבי יהודה אומר: אנפיקנון, שמן זית שלא הביא שליש. ולמה סכין אותו? שמשיר את השער, ומעדן את הבשר. רב ביבי הוה ליה ברתא, טפלה אבר אבר, שקיל בה ארבע מאות זוזי. הוה ההוא כותי בשבבותיה, הויא ליה ברתא, טפלה בחד זימנא ומתה. אמר: קטלה רב ביבי לברתי. אמר רב נחמן: רב ביבי, דשתי שיכרא, בעין בנתיה טפלא. אנן, דלא שתינן שיכרא, לא בעין בנתין טפלא.
כי הא דההוא גלילא, דאמרו ליה: קום דרש לנו במעשה מרכבה. אמר להו: אידרוש לכו כדדרש רבי נחמיה לחבריה, ונפקת ערעיתא מן כותלא, מחתי באנדיפי [ומית]. אמר ליה: מן דיליה דא ליה.
אמר ליה מר בריה דרבינא לבריה: מי שמיע לך, "ביצה קלה" מאי היא? אמר ליה: ביעתא דצלצלא. מאי טעמא, משום דזוטרא? אימא, דצפירתא! אישתיק. אמר ליה: מידי שמיע לך בהא? [אמר ליה: הכי] אמר רב ששת: ביצת תרנגלת. 
אמאי קרו ליה: "ביצה קלה"? שערו חכמים, אין לך ביצה קלה לבשל יותר מביצת תרנגלת.
עשרה דברים מביאין את האדם לידי תחתוניות, ואלו הן: האוכל עלי קנים, ועלי גפנים, ולולבי גפנים, ומוריגי בהמה בלא מלח, ושדרו של דג, ודג מליח שלא בשל כל צרכו, והשותה שמרי יין, והמקנח בסיד ובחרסית, [והמקנח] בצרור שקנח בו חברו. ויש אומרים: אף התולה עצמו בבית הכסא.
מט רב חסדא ורבה בר רב הונא, הוו קאזלי בארבא. אמרה להו ההיא מטרוניתא: אותבן בהדייכו, ולא אותבוה. אמרה איהי מלתא, אסרתה לארבא. אמרו אינהו מלתא, שריוה. אמרה להו: מאי אעביד לכו, דלא מקנח לכו בחספא, ולא קטיל לכו כנה אמניכו, ולא שליף לכו ירקא ואכיל לכו, מכישא דאסיר גינאה.
אמר ליה רב הונא  [לרבה] בריה: מאי טעמא לא שכיחת קמיה דרב חסדא, דמחדדן שמעתיה? אמר ליה: מאי איזיל לגביה? דכי אזילנא לגביה, מותיב לי במילי דעלמא, אמר לי: מאן דעייל לבית הכסא, לא ליתיב בהדיא, ולא ליטרח טפי, דהאי כרכשתא, אתלת שיני יתיב, דלמא משמטי שיני דכרכשתא, ואתי לידי סכנה. אמר ליה: הוא עסיק בחיי דבריתא, ואת אמרת: במילי דעלמא? כל־שכן זיל לגביה. 