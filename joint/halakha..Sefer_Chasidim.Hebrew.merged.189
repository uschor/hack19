ואם לחכם תלמידים ואחד עוסק לקנטר את הרב ואת התלמידים חביריו מוטב לגרש את האחד לתקנת האחרים טובים שנא' משלי כב י גרש לץ ויצא מדון וכן לענין עבדים ושפחות אע"פ שאינו גונב לו ואינו מקנטר אותו אלא לאותן שבבית מוטב לגרשו ומבקשים נקמה על אותו שיש למחות ואינו מוחה או בידו לגרש ואינו מגרש אבל במינקת לא יוכל לגרש כשהתינוק מכיר את מניקתו ואם יש לו לאדם בנים ואחד בעל מחלוקת או שירא פן יחטיא אחיו מוטב שידחה את הרשע בשתי ידים ואל יאמר והלא אמרו חכמים תהא דוחה בשמאל ומקרב בימין במקום שחב לאחרים יותר יבא לרעה אם לא ידחוהו שהרי דוד לפי שקרב את אבשלום הרי כמה נפשות נהרגו בשבילו: