 עבד עברי והנרצע נוהגים ביובל. שדה אחוזה וחרמים נוהגים ביובל אמר רבי ישמעאל לכך נאמר  כשדה החרם לכהן תהיה אחוזתו מה אחוזה ביובל אף חרמים ביובל: שוה היובל לר״ה לתקיעה ולברכות אלא שהשופר של יובל דוחה את השבת. מאימתי פסקו היובלות משעלה פול מלך אשור ותגלת פלנאסר מלך אשור והגלה לראובני ולגדי ולחצי שבט המנשי:
 עבד עברי נקנה בכסף ובשטר וקונה את עצמו בשנים וביובל ובגדעון כסף יתירה עליו אמה העבריה שהיא קונה את עצמה בסימנין. הנרצע נקנה ברציעה וקונה את עצמו ביובל ובמיתת האדון:
הכותב שטר גירושין לשפחתו רבי חנינא בן גמליאל אומר אינה בת חורין וחכ״א הרי זו בת חורין. אמר לה הרי את בת חורין חכ״א אינה בת חורין:
מוכר אדם את בתו משפחות לשפחות ומאישות לאישות ומשפחות לאישות אבל לא מאישות לשפחות:
 המוכר את בתו על מנת שלא ייעדנה האדון מכרו קיים ותנאו בטל [מפני שהתנה על מה שכתוב בתורה וכל המתנה על מה שכתוב בתורה תנאו בטל]:
האב לייעד והבן לייעד האב קודם הבן לייעד והאב לפדות הבן קודם מפני שמצות ייעוד קודמת למצות פדיה שנאמר  אשר לא יעדה והפדה. אין מיעדין שתים כאחת:
 האח אינו מייעד שהיה בדין מה אם הבן שאינו קם תחת אביו ליבום הרי הוא מייעד. זה שהוא קם תחת אחיו ליבום אינו דין שייעד ת״ל  ואם לבנו ייעדנה. פרט  [לאח]:
 ייעדה בסוף השנים אם יש לו רשות עליה מיועדת כדברי רשב״א ואם לאו אינה מיועדת. וחכ״א כל זמן שהיא ברשותו מיועדת שעל מנת כן נתן את הכסף בתחילה:
 המוכר את בתו והלך וקדשה לאחר שחק באדון כדברי ר׳ יוסי בר יהודה וחכמים אומרים לא עשה כלום: