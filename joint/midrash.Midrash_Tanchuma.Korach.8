וידבר ה' אל משה לאמר, דבר אל העדה לאמר העלו מסביב. ואף על פי ששמע משה מפי הגבורה כך, לא אמר להם עד שהלך והתרה בהן, שנאמר: ויקם משה וילך אל דתן ואבירם. להודיע רשעתן, שאף על פי שהלך משה ברגליו אצל הרשעים, היו קשים לרצות. מה עשו. לא רצו לצאת מאהליהם כנגדו. כשראה משה כך, אמר עד כאן היה עלי לעשות. מיד, וידבר אל העדה לאמר סורו נא מעל וגו'. שנו רבותינו, ארבעה נקראו רשעים, אלו הן, הפושט ידו לחברו להכותו, אף על פי שלא הכהו, נקרא רשע, שנאמר: ויאמר לרשע למה תכה רעך . הכית לא נאמר, אלא תכה. והלוה ואינו משלם, שנאמר: לוה רשע ולא ישלם . ומי שיש בו עזות פנים ואינו מתביש לפני מי שגדול ממנו, שנאמר: העז איש רשע בפניו . ומי שהוא בעל מחלקת, שנאמר: סורו נא מעל אהלי האנשים הרשעים. ושניהם היו בדתן ואבירם, עזות פנים ומחלקת. מחלקת באותיותיו נדרש, מ' מרה, ח' חרון, ל' לוקין, ק' קללה, ת' תועבה ויש אומרים: תכלית כליה מביא לעולם. ויעלו מעל משכן קרח דתן ואבירם. כיון שראו כך שנסתלקו ישראל מסביבותיהם, יצאו מחרפין ומגדפין, שנאמר: יצאו נצבים. ולהלן כתיב: ויגש הפלשתי השכם והערב ויתיצב ארבעים יום . פתח משה ואמר, כדכתיב, ויאמר משה בזאת תדעון כי ה' שלחני וגו', אם כמות כל האדם ימותון אלה. משל למה הדבר דומה. לשושבין בתו של מלך שהיו עדותיה בידו. עמד אחד מן המסבין כנגדו וקלל את השושבין, ואמר ליה: לא היו בתולים לבתו של מלך. עמד השושבין כנגד המלך ואמר ליה: אם אין אתה מוציא את זה להרגו בפני הכל, הריני אומר, בודאי שלא נמצאו בתולים לבתו של מלך. מיד אמר המלך, מוטב לי להרג את זה ולא יוציא השושבין שם רע על בתי. וכך קרח נחלק על משה, ואמר, מלבו ומעצמו אמר משה את כל הדברות האלה. פתח משה ואמר, בזאת תדעון כי ה' שלחני, אם כמות כל האדם ימותון אלה אף אני אומר, לא ה' שלחני, ומלבי אמרתי.