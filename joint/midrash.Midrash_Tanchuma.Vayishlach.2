‎וישלח יעקב מלאכים. זה שאמר הכתוב: וה' נתן קולו לפני חילו כי רב מאד וגו' . הכתוב מדבר במתן תורה. כשבא הקדוש ברוך הוא לתן תורה לישראל, ירדו עמו רכב רבותים, שנאמר: רכב אלהים רבתים אלפי שנאן .
רבי אבדימי אמר, עשרים ושתים אלף מרכבות מלאכים ירדו עמו לסיני. ומה נתן תחלה, קולו, שנאמר: ויהי קלת וברקים וגו' . משנתן את הקולות, נתן את התורה. הוי, וה' נתן קולו לפני חילו.
דבר אחר, וה' נתן קולו, אלו הרעמים שקולן הולך לפני חילו של הקדוש ברוך הוא. שכיון שהרעם יוצא, הוא מרעים, והבריות יודעים שהגשמים יורדין. וכשהרעם יוצא, הברק בא אחריו. דבר אחר, ה' נתן קולו, זה ראש השנה שבו תקיעת שופר. לפני חילו, אלו ישראל שהן מזדעזעין וחרדין מקול השופר וחוזרין בתשובה כדי לזכות בדין ביום הכפורים.
כי גדול יום ה' ונורא מאד ומי יכילנו, זה יום הכפורים שבו ספרי חיים וספרי מתים נחתמים. ומנין אתה אומר שבהללו עשרת ימים שבין ראש השנה ליום הכפורים שבהן הכתוב מדבר, שכן ישעיה מזהיר את ישראל ואומר להן, רחצו הזכו הסירו רע מעלליכם וגו', למדו היטב דרשו משפט וגו' , הרי תשובה. ואחר כך לכו נא ונוכחה, זה יום העשור שהוא יום תוכחה, שבו הקדוש ברוך הוא מלבין עונותיהם של ישראל, שנאמר: אם יהיו חטאיכם כשנים כשלג ילבינו . כי רב מאד מחנהו, אלו המלאכים שמלמדין זכות וחובה. כי עצום עשה דברו, מי עצום מהם, עושה דברו.
אמר רבי הונא בשם רבי חיא, אלו ישראל שהקדימו עשיה לשמיעה ואמרו, כל אשר דבר ה' נעשה ונשמע . בא ללמדך שגדולים הצדיקים יותר ממלאכי השרת. תדע לך, שבשעה שאמר ישעיה כי איש טמא שפתים אנכי ובתוך עם טמא שפתים אנכי ישב , אמר לו הקדוש ברוך הוא, ישעיה, בעצמך אתה רשאי לומר איש טמא שפתים. אבל לישראל אתה אומר בתוך עם טמא שפתים, שהם הקדימו עשיה לשמיעה ומיחדין את שמי פעמים בכל יום, ואתה קורא אותן עם טמא שפתים. מה כתיב שם, ויעף אלי אחד מן השרפים ובידו רצפה. מהו רצפה, רוץ פה של מי שאומר לשון הרע על בני. במלקחים מהו. מלמד שהיו שתי מלקחות. הלך המלאך לטל את הגחלת ונכוה, נטל מלקחת אחת לטל את הגחלת ונכוה, חזר והביא מלקחת שניה ונתן מלקחת אחת לתוך מלקחת אחת ונטל את הגחלת ונתנה על פי ישעיה, שנאמר: ויגע על פי ויאמר הנה נגע זה על שפתיך וסר עונך וחטאתך תכפר , על שאמר בתוך עם טמא שפתים. נטל במלקחים גחלת שלא יכול השרף לטל בידו אלא בשתי מלקחות, נתן על פי ישעיה ולא נכוה. הוי אומר, כי רב מאד מחנהו. ומי עצום מהן, עשה דברו, אלו הצדיקים.
וכן אתה מוצא במשה כשירדה אש במתאוננים, שנאמר: ותבער בם אש ה' ותאכל .
אמר רבי יצחק, היה עומד משה רבנו ומשקיע ציפי צמר באותה האש והיא משתקעת בארץ, שנאמר: ותשקע האש. ללמדך שגדולים הצדיקים יותר ממלאכי השרת. וכן יעקב נטל לשר הגדול ורפשו, שנאמר: ויאבק איש עמו. וכשהצרך, נטל מחנות של מלאכים ושלחן בשליחותו אצל עשו, שנאמר: וישלח יעקב מלאכים לפניו.