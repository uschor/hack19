ויהי ביום השמיני. רבי תנחומא ורבי חיא רבה ורבי ברכיה בשם רבי אלעזר אמר, כל מקום שנאמר ויהי, אינו אלא לשון צרה. רבי שמואל בר נחמני בשם רבי נתן אמר, המדרש הזה עלה בידינו מן הגולה, כל מקום שנאמר ויהי בימי, לשון צרה. וחמשה הם. ויהי בימי אמרפל . מה צער היה שם. עשו מלחמה להרג לאברהם אבינו, שנאמר: עשו מלחמה . משל לאוהבו של מלך שנכנס למדינה, ובשבילו היה המלך נזקק לכל אותה מדינה. באו ונזדוגו לו בדברים. וכשרצה ללכת, אמרו לו הכל, וי שאין המלך נזקק למדינה עוד כשהיה. כך אברהם אוהבו של הקדוש ברוך הוא היה, שכך כתיב בו, זרע אברהם אוהבי . וכתיב: ונברכו בך כל משפחות האדמה . וכשבאו המלכים ונזדוגו לו, אמרו הכל, וי שאין הקדוש ברוך הוא נזקק לעולם כמו שהיה, שבעבורו היה נזקק לעולם. וזה שאמר הכתוב: ויבאו אל עין משפט . אמר רבי אחא, לא בקשו להזדוג אלא לגלגל עינו של עולם. אמרו, עין שעשתה מדת הדין בעולם, בקשו לסמותה. הוא קדש , הוא כתיב. כלומר, הוא שקדש שמו של הקדוש ברוך הוא וירד לכבשן האש. כשראו הדברים כך, צוחו, ויהי בימי אמרפל מלך שנער. ויהי בימי אחז בן יאשיה מלך יהודה , מה צרה היה שם. זה שאמר הכתוב: ארם מקדם ופלשתים מאחור וגו' . משל למלך שמסר את בנו לפדגוג, והיה הפדגוג שונא אותו. אמר, אם אני הורג אותו ומתחיב הריגה, אלא הריני מושך מחיתו ממנו, והוא מת מאליו. כך אמר אחז הרשע, אם אין גדיים, אין תישים. אם אין צאן, אין רועה היכן העולם. כך אמר, אם אין קטנים, אין גדולים. אם אין גדולים, אין תלמידים. ואם אין תלמידים, אין חכמים. אם אין תורה, אין בתי כנסיות ובתי מדרשות. ואם אין בתי כנסיות ובתי מדרשות, אין הקדוש ברוך הוא משרה שכינתו בעולם. מה עשה, עבר על כל בתי כנסיות ובתי מדרשות וסגר אותם. וזהו שאמר הכתוב, צור תעודה חתום תורה בלמדי . וכשראו כך, התחילו הכל צווחין וי שיתחרב העולם כשבטלו התורה, זו היה בימי אחז. ויהי בימי יהויקים בן יאשיהו , מה צרה היתה שם. ראיתי את הארץ והנה תהו ובהו אל השמים ואין אורם . משל לכתבים של מלך שהובאו למדינות המלכות. בכל מדינה ומדינה שהובאו לידם, היו הכל עומדין על רגליהם ופורעין את ראשיהם וקוראין אותם באימה וברתת ובזיע. וכשהובאו למדינתו של מלך, קרעו אותם ושרפום. כך עשו ישראל, כששולח הקדוש ברוך הוא שלוחו לאמות העולם, הם עושים תשובה ומתכסים בשק וצמים, כמו שעשו אנשי נינוה, שנאמר: מטעם המלך וגדליו וגו' . אמרו זכרונם לברכה, מי שהיתה בביתו קורה אחת או אבן אחת מגזל, הורס הבית ומוציאו ומשיב הגזל. ובשביל זה היה מתירא יונה להנבא, דאמר רבי טרפון, ממנה היה הדג וכו'. ואמות העולם מתיראין לפני הקדוש ברוך הוא וקרובים לתשובה, וישראל קשי ערף. וזה שאמר הכתוב: ויהי כקרוא יהודי שלש דלתות וארבעה . כלומר, קרא ארבעה פסוקים, ובפסוק החמישי קרא היו צריה לראש וגו' . וכתיב: יקרעה בתער הסופר והשלך אל האש עד תם כל המגלה . כשראו כך, התחילו הכל צווחין וי על הגזרה התלויה עלינו. האחרת, ויהי בימי אחשורוש . מה צרה היתה שם, להשמיד להרג ולאבד את כל היהודים . משל למלך שהיה לו כרם, והיו לו שלשה שונאים. מה עשו. האחד מקטף בעוללות, והשני מזנב באשכלות, והשלישי מעקר בגפנים. המלך, הוא מלך מלכי המלכים הקדוש ברוך הוא. הכרם שלו, הוא ישראל, שנאמר: כי כרם ה' צבאות בית ישראל . השלשה שונאים שלהם, הם פרעה, נבוכדנצר, והמן. פרעה התחיל מקטף בעוללות, שנאמר: כל הבן הילוד היאורה תשליכוהו . נבוכדנצר מזנב באשכלות, שנאמר: החרש והמסגר . החרש מהו, אלו שמתפללין תפלת חרש בלחש ונוצחין בתפלתן לכל אמות העולם. המסגר, שכל אמות העולם באין במסגר מלפניהם ובורחין, שהן מסגירין לכל האמות. ובא נבוכדנצר לכלותם, וכלה החרש והמסגר והגלם. בא המן הרשע עוקר בגפנים, שנאמר: להשמיד להרג ולאבד . התחילו הכל צווחין וי והתאבלו לפני המקום. ויהי בימי שפט השופטים , היה שם רעב. ואיזו צרה גדולה מן הרעב. ומנין שהיה רעב. שנאמר: ויהי רעב בארץ . ולמה היה רעב. לפי שישראל והדינים לא היו דנין דין אמת, שנאמר: ויהי בימי שפט השופטים. אנו מוצאים, הוא, שמורה הרשעים, כמו הוא דתן ואבירם, הוא אחשורוש, הוא אחז, כן השופטים. ולפי שהיו השופטים רשעים ואין דנין דין אמת לאמתו, היה רעב בארץ. ולמה הדבר דומה. למדינה שהיתה חיבת מס למלך, שלח גבאים לגבותה. עמדו בני המדינה הכו את הגבאים ותלאום. הדין שהיו הם חיבין שמנו בהם דינים אחרים, עשו הם בגבאין. כך היו עושין באותו זמן, שאלימלך שופט היה בשופטים, והוא איש זרוע, ואנשים רבים תחת ידו, והיה רואה הצרה והרעב ולא היה מזהיר לחטאים לשוב מרשעם. ושב ללכת בנפשו מבית לחם לגור בשדה מואב, להחיות נפשו ברעב ונפש אשתו ברעב ונפש בניו, ולא היה יודע כי התורה תחיה נפש בעליה ולא הבלי העולם. והוא, שהיה חשוב, שנאמר: וילך איש מבית לחם יהודה , ואין אומרים איש אלא לאדם חשוב, שנאמר: והאיש משה ענו מאד , שאלימלך היה איש חשוב, שמחשבים אותו במקומו, והלך להציל את נפשו ונפש ביתו, ולא טרח עצמו בעסקי הצבור כמו שהוא אדם חשוב ויאמינו לדברו להשיבם מרעתם ולהזהירם שישובו בתשובה. ולפיכך ארע לו כמו שאמר הכתוב, וימת אלימלך איש נעמי . וכן מתו בניו, שנאמר: וימותו שני בניו מחלון וכליון ותשאר האשה משני ילדיה ומאישה , שכן היו דנין את הדינין כמו בסדום. רבי שמעון בן אבא בשם רבי יוחנן אמר, כל מקום שנאמר ויהי, משמש צרה ומשמש שמחה. ואם צרה, אין צרה כיוצא בה. ואם שמחה, אין שמחה כיוצא בה. אבל כל והיה, שמחה. השיבו חכמים, ויאמר אלהים יהי אור ויהי אור , הרי שמחה. אמר להם: אף היא אינה של שמחה, לפי שלא זכה העולם להשתמש באותו האור. שכך אמר רבי יהודה בר סמון, אור שברא הקדוש ברוך הוא ביום הראשון, היה אדם צופה ומביט מסוף העולם ועד סופו. כיון שראה הקדוש ברוך הוא מעשה דור אנוש ודור המבול, עמד וגנזו מהם. זה שאמר הכתוב: וימנע מרשעים אורם . והיכן גנזו. בגן עדן לצדיקים, שנאמר: אור זרוע לצדיק ולישרי לב שמחה . השיבוהו עוד, אומר, ויהי ערב ויהי בקר יום אחד . אמר להם: אף הוא באותו יום אינה של שמחה. שכל מעשה יום ראשון עתידין לבלות, שנאמר: כי שמים כעשן נמלחו והארץ כבגד תבלה . השיבוהו, והרי יום שני ויום שלישי ויום רביעי ויום חמישי ויום הששי. אמר להם: אף הם אינם של שמחה, שכל מעשה ששת ימי בראשית, צריכים עשיה אחרת, כגון חטים צריכין לטחן, החרדל צריך להמתיק, התורמוס צריך להמתיק. השיבוהו, ויהי ה' את יוסף ויהי איש מצליח . אמר להם: אף היא אינה של שמחה, שמתוך כך נזדמנה לו אותו הדב, שנאמר בפסוק, אחר, ויהי אחר הדברים האלה ותשא אשת אדוניו וגו' . השיבוהו, ויהי ה' עם יהושע ויהי שמעו בכל הארץ . אמר להם: אף היא אינה של שמחה, שבאותו הפרק נפל יאיר בן מנשה ששקול כנגד רבן של סנהדרין, שנאמר: ויכו מהם אנשי העי כשלשים וששה איש , ואמר מר, זה יאיר בן מנשה ששקול כרבן של סנהדרין. השיבוהו, והרי כתיב: ויהי דוד לכל דרכיו משכיל וה' עמו . אמר להם: אף היא אינה של שמחה, שמתוך כך נפלה איבה בלב שאול, שנאמר: ויהי שאול עוין את דוד . השיבוהו, והרי כתיב: ויהי כי ישב המלך בביתו וה' הניח לו מסביב מכל אויביו . אמר להם: אף היא אינה של שמחה, שבאותו היום בא נתן הנביא אל דוד ואמר ליה: רק אתה לא תבנה הבית. אמרו לו: הרי אמרנו את שלנו, אמר אתה את שלך כי והיה שמחה. אמר להם: והיה ביום ההוא יטפו ההרים עסיס , שיהא בימות המשיח ויהא שמחה גדולה לישראל. וכן, והיה ביום ההוא יחיה איש עגלת בקר ושתי צאן . וכן, והיה ביום ההוא יצאו מים חיים מירושלים . וכן, והיה כעץ שתול על פלגי מים . וכן, והיה שארית יעקב בקרב עמים רבים . אמרו לו: והרי כתיב: והיה כאשר נלכדה ירושלים . אמר להם: אף היא אינה של צרה, שבאותו היום נטלו ישראל אפופסין על עונותיהם. שכך כתיב: תם עונך בת ציון לא יוסיף להגלותך . 