<big><strong>קיא.</strong></big><br><b>וחייב</b> לבצוע על שתי ככרות בשבת. שנ' שמות ט״ז:כ״ב לקטו לחם משנה. וא' ר' אשי חזינא ליה לרב כהנא דנקיט תרתי ובצע חדא. דנקיט תרתי דכת' לקטו לחם משנה. ובצע חדא. דאי אמרת לבצע תרתי מחזי כרעבתנותא: ושאילו מקמי רב נטרונאי גאון ביום טוב צריכין לבצוע על שתי ככרות או לא. והשיב הכין. הוו יודעין שצריכין אנו לבצוע על שתי ככרות ביום טוב כדרך שצריכין לבצוע עליהם בשבת. מה טעם מפני שבשבת עצמה לא נתחייבו לבצוע על שתי ככרות. אלא משום שלא ירד מן בשבת והוזהרו ישראל ללקוט לחם משנה. ואמר רבא חייב אדם לבצוע על שתי ככרות בשבת. וביום טוב נמי כיון שלא ירד בו מן חייבים אנו לבצוע על שתי ככרות. ומניין שלא ירד מן בימי' טובי' שכן שנו הימים ששת ימים תלקטוהו. ר' יהושע או' למדנו שלא ירד מן בשבת. ביום טוב מניין ת"ל שבת לא יהיה בו: חז"ק ת':