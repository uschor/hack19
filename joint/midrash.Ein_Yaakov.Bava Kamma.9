בבא קמא פרק ט - מא תניא, רבי אליעזר בן יעקב אומר: הרי שגזל סאה של חטין, טחנה, לשה ואפאה והפריש ממנה חלה. כיצד מברך? אין זה מברך אלא מנאץ, ועל זה נאמר:  "ובצע ברך נאץ ה'".
מב תנו רבנן: הגזלנין ומלוי ברבית שהחזירו, אין מקבלין מהם, והמקבל מהם אין רוח חכמים נוחה הימנו. אמר רבי יוחנן: בימי רבי נשנית משנה זו, דתניא: מעשה באדם אחד שבקש לעשות תשובה, אמרה לו אשתו: ריקה, אם אתה עושה תשובה, אפלו אבנט אינו שלך. ונמנע ולא עשה תשובה. באותה שעה אמרו: הגזלנין ומלוי ברבית שהחזירו, אין מקבלים מהם, והמקבל מהם אין רוח חכמים נוחה הימנו.
מג תנו רבנן: איזהו מטבע של ירושלים? דוד ושלמה מצד אחד, וירושלים [עיר הקדש] מצד אחר. ואיזהו מטבע של אברהם [אבינו]? זקן וזקנה מצד אחד, ובחור ובתולה מצד אחר.
תא שמע: עשרים וארבע מתנות כהנה נתנו לאהרן ולבניו, וכלן נתנו בכלל ופרט וכלל, וברית מלח. כל המקימן, כאלו מקים כלל ופרט וכלל וברית מלח. כל העובר עליהן, כאלו עובר על כלל ופרט וכלל וברית מלח. ואלו הן: עשר במקדש, וארבע בירושלים, ועשר בגבולין. עשר במקדש: חטאת בהמה, וחטאת העוף, ואשם ודאי, ואשם תלוי, וזבחי שלמי צבור, ולג שמן של מצרע, ומותר העמר, ושתי הלחם, ולחם הפנים, ושירי מנחות. וארבע בירושלים: הבכורה, והבכורים, והמורם מן התודה ואיל נזיר, ועורות קדשים. ועשר בגבולין: תרומה, ותרומת מעשר, וחלה, וראשית הגז, והמתנות, ופדיון הבן, ופדיון פטר חמור, ושדה אחזה, ושדה חרמים, וגזל הגר.