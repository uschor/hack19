שבת פרק כד מי שהחשיך - קיו מי שהחשיך  בדרך, נותן כיסו לגוי . ואם אין עמו גוי , מניחו על החמור. ושאלה בגמרא על משנה זו: אין שם לא גוי , ולא חמור, ולא חרש, שוטה וקטן, מאי? אמר רבי יצחק: עוד אחרת היתה, ולא רצו חכמים לגלותה. מאי, עוד אחרת היתה? מוליכו פחות פחות מארבע אמות. אמאי לא רצו חכמים לגלותה? משום:  "כבד אלהים הסתר דבר, וכבד מלכים חקר דבר". והכא מאי "כבד אלהים" איכא? דילמא אתי לאתויי ארבע אמות ברשות הרבים. תניא, רבי אליעזר אומר: בו ביום גדשו סאה. רבי יהושע אומר: בו ביום מחקו סאה. תניא: משל דרבי אליעזר, למה הדבר דומה? לקפה מלאה קשואין ודלועין, אדם נותן לתוכה חרדל והיא מחזקת. משל דרבי יהושע, למה הדבר דומה? לערבה מלאה דבש, נתן לתוכה רמונים ואגוזים [והיא] מקיאה.
קיז דרש רבי יונה אפתחא דבי נשיאה, מאי דכתיב:  "ידע צדיק דין דלים", יודע הקדוש ברוך הוא בכלב שמזונותיו מועטים, לפיכך שוהה אכילתו במעיו שלשה ימים. כדתנן: כמה תשהה אכילתו במעיו ויהא טמא? בכלב; שלשה ימים מעת לעת. ובעופות ובדגים; כדי שתפל לאור ותשרף. אמר רב המנונא: שמע מינה, אורח ארעא למשדא אומצא לכלבא, וכמה? אמר רב מרי: משח אודניה וחוטרא אבתריה. הני מילי בדברא, אבל במתא לא, דאתא למסרך. אמר רב פפא: לית דעני מכלבא, ולית דעתיר מחזירא.
קיח כתוב אפינקסיה דרבי יהושע בן לוי: האי מאן דבחד בשבא, יהא גבר ולא חדא ביה. מאי: [ו"לא חדא ביה"?] אילימא, ולא חדא לטיבותא? והאמר רב אשי: אנא בחד בשבא הואי. אלא לאו, חדא לבישו. והאמר רב אשי: אנא ודימי בר  [קקוזתא] הויין בחד בשבא, אנא מלך, והוא הוה ריש גנבי. אלא, או כוליה לטיבו, או כוליה לבישו.  האי מאן דבתרי בשבא, יהא גבר רגזן. מאי טעמא? משום דאיפליגו ביה מיא. האי מאן דבתלתא בשבא, יהא גבר עתיר וזנאי יהא. מאי טעמא? משום דאיברו ביה עשבים. האי מאן דבארבעה בשבא, יהא גבר חכים ונהיר. מאי טעמא? משום דאתלו ביה מאורות. האי מאן דבחמשא בשבא, יהא גבר גומל חסדים. מאי טעמא? משום דאיברו ביה דגים ועופות. האי מאן דבמעלי שבתא, יהא גבר חזרן. אמר רב נחמן בר יצחק: חזרן במצוות. האי מאן דבשבתא יהי, בשבתא ימות, על דאחילו עלוהי יומא רבא דשבתא. 
אמר רבא בר רב שילא: וקדישא רבה יתקרי. אמר להו רבי חנינא: פוקו אמרו ליה לבר ליואי: לא מזל יום גורם, אלא מזל שעה גורם. האי מאן דבחמה, יהי גבר זיותן, יהא אכיל מדיליה, ושתי מדיליה, ורזוהי גלין; אי גניב, לא מצלח. האי מאן דבכוכב נגה, יהא גבר עתיר, וזנאי יהא. מאי טעמא? משום דאתליא ביה נורא. האי מאן דבכוכב, יהא גבר נהיר וחכים, משום דספרא דחמה הוא. האי מאן דבלבנה; יהא גבר סביל מרעין, בנאי וסתיר, סתיר ובנאי, אכיל דלא דיליה, ושתי דלא דיליה, ורזוהי כסין, אי גנב, מצלח. האי מאן דבשבתאי, יהא גבר מחשבתיה בטלין. ואית דאמרי: כל דמחשבין עלוהי בטלין. האי מאן דבצדק, יהא גבר צדקן. אמר רב נחמן בר יצחק: וצדקן במצוות. האי מאן דבמאדים, יהא גבר אשיד דמא. אמר רב אשי: אי אומנא, אי גנבא, [אי טבחא], אי מהולא. אמר רבה: אנא, במאדים הואי! אמר אביי: מר נמי, עניש וקטיל. איתמר, רבי חנינא אומר: מזל מחכים, מזל מעשיר, ויש מזל לישראל. רבי יוחנן אומר: אין מזל לישראל, ואזדא רבי יוחנן לטעמיה, דאמר רבי יוחנן: מנין שאין מזל לישראל? שנאמר:  "כה אמר ה': אל דרך הגוים אל תלמדו, ומאתות השמים אל תחתו, כי יחתו הגוים מהמה". גוים יחתו, ולא ישראל.  [ואף רב סבר:] אין מזל לישראל, דאמר רב יהודה, אמר רב: מנין שאין מזל לישראל? שנאמר:  "ויוצא אתו החוצה". אמר אברהם לפני הקדוש ברוך הוא: רבונו של עולם,  "בן ביתי יורש אתי". אמר לו: לאו, "כי אם אשר יצא ממעיך". אמר לפניו: רבונו של עולם, נסתכלתי באצטגנינות שלי, ואיני ראוי להוליד בן. אמר לו: צא מאצטגנינות שלך, שאין מזל לישראל. 
מאי דעתיך, דקאי צדק במערב, מהדרנא ומוקמינא ליה במזרח. והינו דכתיב:  "מי העיר ממזרח צדק, יקראהו לרגלו". ומדשמואל נמי, אין מזל לישראל, דשמואל ואבלט הוו יתבי, והוו קאזלי הנך אנשי לאגמא. אמר ליה אבלט לשמואל: האי גברא אזיל ולא אתי, דטריק ליה חויא ומיית. אמר ליה שמואל: אי בר ישראל הוא, אזיל ואתי. אדיתבי, אזיל ואתא. קם אבלט, שדי לטוניה, אשכח ביה חויא, דפסיק ושדי בתרתי גובי. אמר ליה שמואל: מאי עבדת? אמר ליה: כל יומי הוי מרמינן ריפתא בהדי הדדי ואכלינן. האידנא, הוה איכא חד מינן, דלא הוה [ליה] ריפתא,  והוה קא מכסיף. אמינא להו: אנא קאימנא ומרמינא. כי מטאי לגביה, שואי נפשאי כמאן דשקילי מיניה, כי היכי דלא ליכסיף. אמר ליה: מצוה עבדת. נפק שמואל ודרש:  "וצדקה תציל ממות", לא ממיתה משנה, אלא ממיתה עצמה. ומדרבי עקיבא נמי, אין מזל לישראל, דרבי עקיבא הויא ליה ברתא. אמרי ליה כלדאי: ההוא יומא דעילא לבי־גננא; טריק לה חויא ומיתא. הוה דאיגא  [אמילתא] טובא. ההוא יומא, שקלתא למכבנתא, דצתא בגודא, איתרמי, איתיב בעיניה דחויא. לצפרא, כי קא שקלא לה, הוה קא סריך ואתי חויא בתרה. אמר לה אבוה: מאי עבדת? אמרה ליה: בפניא, אתא עניא, קרא אבבא, והוה טרידי כולי עלמא בסעודתא, וליכא דשמעיה.  [קאימנא], שקלתיה דיסתנאי דיהבת לי, יהבתיה ניהליה. אמר לה: מצוה קעבדת. נפק רבי עקיבא ודרש: "וצדקה תציל ממות", ולא ממיתה משנה, אלא ממיתה עצמה*). ומדרב נחמן בר יצחק נמי; אין מזל לישראל, דאימיה דרב נחמן בר יצחק, אמרו לה כלדאי: בריך, גנבא הוה! לא שבקתיה גלויי רישיה. אמרה ליה: כסי רישיך, כי היכי דתיהוי עלך אימתא דשמיא, ובעי רחמי. לא הוה ידע אמאי קאמרה ליה. יומא חד יתיב קא גריס תותי דיקלא. נפל גלימא מעילוי רישיה. דלי עיניה, חזאה לדיקלא, אלמיה יצריה, סליק, פסקיה לקיבורא בשיניה.
סלקא לה מסכת שבת