<b>בשלח</b><br><b>שאילתא </b>דאסיר להו לדבית ישראל למיכל ביומא דשבתא מידעם דהוה מוקצה מאיתמול לאכילה כגון תאני ועינבי דאסקינהו ליבושינהו ובין השמשות לא יבישו ויבישו למחר אסיר למיכל מינייהו דלא אזמין לאכילה מחולא <i data-commentator="Haamek Sheilah" data-order="1"></i> דכתיב והכינו את אשר יביאו <i data-commentator="Haamek Sheilah" data-order="2"></i> אמר רבא מהאי קרא חול מכין לשבת וחול מכין ליום טוב ואין שבת מכין ליום טוב ולא יום טוב מכין לשבת ואפילו לרבי שמעון דלית ליה מוקצה דתנן מחתכין את הדלועין לפני הבהמה ואת הנבילה לפני הכלבים רבי יהודה אומר אם לא היתה נבילה מערב שבת אסורה לפי שאינה מן המוכן ומאן תנא קמא דשרי רבי שמעון היא דשמעינן ליה דלית ליה מוקצה דתנן רבי שמעון אומר כל הנרות מטלטלין חוץ מן הנר הדולק בה בשבת בגרוגרות וצימוקים מודה מדבעא מיניה רבי שמעון בר' מרבי פצעילי תמרים לרבי שמעון מהו אמר ליה אין מוקצה לרבי שמעון אלא גרוגרות וצימוקים בלבד וביצה דמיתיילדא בין בשבת בין ביומא טבא אסורה למגמעה ואסורה לטלטלה דתניא אחר ביצה שנולדה בשבת ואחר ביצה שנולדה ביום טוב אין מטלטלין אותה אלא לכסות בה את הכלי ולא לסמוך בה כרעי המטה אבל כופין עליה כלי בשביל שלא תשבר וספיקה אסור נתערבה באלף כולן אסורות ושאר פירי דאסקינהו ליבושינהו ולא יבישו בין השמשות פלוגתא דרבי יהודה ורבי שמעון רבי יהודה סבר מוקצה אינון ואסירן ורבי שמעון סבר לאו מוקצה אינון ושרו והילכתא כרבי שמעון ואיתמר פליגי בה רב אחא ורבינא חד אמר בכל השבת כולה הילכתא כרבי שמעון לבר ממוקצה מחמת מיאוס ומאי היא נר ישן וחד אמר הלכה כרבי שמעון חוץ ממוקצה מחמת איסור <i data-commentator="Haamek Sheilah" data-order="3"></i> והילכתא כר' שמעון לבד ממוקצה מחמת איסור ומאי נינהו נר שהדליקו בה באותה שבת דתניא ממלטלין נר חדש אבל לא ישן דברי רבי יהודה ר' מאיר אומר כל הנרות מטלטלין חוץ מנר שהדליקו בה באותה שבת והלכה כמותו דהוה ליה מוקצה מחמת איסורו רבי שמעון אומר כל הנרות מטלטלין חוץ מן הנר הדולק בשבת כבתה מותר לטלטלה ואין הלכה כמותו דקא שרי לטלטלה בשבת <i data-commentator="Haamek Sheilah" data-order="4"></i> אבל לא כבתה לא ולא סבירא לן דהילכתא כוותיה בנר שהדליקו בה באותה שבת בין כבתה ובין לא כבתה <i data-commentator="Haamek Sheilah" data-order="5"></i> דקמו להו רבי מאיר ורבי יהודה בחדא שיטתא ורבינא הוה מסייעו להו <i data-commentator="Haamek Sheilah" data-order="6"></i> והילכתא כמאן דמקיל דקיימא לן בכל התורה כולה רבינא לקולא ורב אחא לחומרא והילכתא כרבינא לקולא: <i data-commentator="Haamek Sheilah" data-order="7"></i> ברם צריך אילו גרוגרות וצימוקים דאסקינן ליבושינהו ויבישו בין השמשות ולא הוה ידע בהון דיבישו והוה מקצאן וקיימין מדעתיה למחר כי ידע בהון דיבישו מי שרי לאכילה אי לא מי אמרינן בתר דעתיה אזלינן וגברא הוה מקצן מדעתיה או דילמא בתר אוכלא אזלינן ואוכלא הא איתחזי ת"ש דאמר רב כהנא מוקצה שיבש ואין הבעלים מכירין בו מותר אלמא בתר אוכלא אזלינן וכן הילכתא: 
