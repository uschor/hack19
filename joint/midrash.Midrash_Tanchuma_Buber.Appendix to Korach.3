 זהו אח' מג' נביאים שאמרו בלשון הזה, אליהו ומיכה ומשה, ואליהו מהו אמר, ה' אלהי אברהם יצחק וישראל היום יודע כי אתה אלהים בישראל ואני עדך ובדברך עשיתי את כל הדברים האלה ענני ה' ענני וידעו העם הזה כי אתה ה' האלהים , ואם אין אתה עונה אותי, אני אומר ואתה הסבות את לבם אחורנית , וכן מיכה מהו אומר לאחאב, אם שוב תשוב בשלום , אף אני אומר לא דבר ה' בי , ומשה אף הוא אומר אם כמות כל אדם וגו', אף אני אומר לא ה' שלחני, א"ל הקב"ה משה מה אתה מבקש, א"ל משה רבש"ע אם בריאה יברא ה' וגו' , אם בראת פה לארץ מתחלת ברייתו של עולם הרי יפה, ואם לאו יברא ה' עכשיו פה, א"ל הקב"ה וכך אמרת ותגזר אומר ויקם לך ועל דרכיך נגה אור .