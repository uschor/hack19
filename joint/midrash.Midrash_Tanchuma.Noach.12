‎ויהיו בני נח היצאים. ילמדנו רבנו, מי הוא המצוה על פריה ורביה האיש או האשה. כך שנו רבותינו, האיש מצוה ולא האשה.
רבי יוחנן אמר, על שניהם נאמר, ויברך אתם אלהים ויאמר להם אלהים פרו ורבו ומלאו את הארץ וכבשה . וכבשה כתיב, האיש כובש את הארץ ואין האשה כובשת והאיש מצוה על פריה ורביה יותר מן האשה,
תדע, שהרי דחק אברהם להשיא אשה ליצחק בנו, ויאמר אברהם אל עבדו זקן ביתו וגו' . וכתיב: ואשביעך בה' אלהי השמים וגו' . וכתיב: כי אם אל ארצי וגו' . הרי אברהם דחק על פריה ורביה. וכן יצחק אמר ליעקב, קום לך פדנה ארם וגו' , לשא אשה ההוגנת לו. ולא כדור המבול שהיו שטופין בזנות והולכין ונזקקין לשאינן מינן. ראה מה כתיב בהן, ויראו בני האלהים וגו', ולכך אבדו מן העולם.
ואף הבהמה קלקלו לשאינן מינן, הסוס על החמור, והחמור על הסוס, והנחש על הצפור, שנאמר: כי השחית כל בשר . כל אדם לא נאמר, אלא כל בשר, לפיכך וימח את כל היקום אשר על פני האדמה מאדם עד בהמה וגו'. ולא נכנסו לתבה אלא אותן שלא קלקלו לשאינן מינן, שנאמר: מכל הבהמה הטהורה , לפי שאין התבה קולטת אלא כשרים. ומאליהן באו, שנאמר: שנים שנים באו אל נח.
ראה מה כתיב ביציאתן מן התבה, כל החיה כל הרמש וכל העוף כל רומש על הארץ למשפחותיהם יצאו מן התבה. וכי יש משפחה בבהמה? אלא ממשפחה שלא נדבקה למין אחר, לכך יחסן הכתוב הם ובני נח.
ויהיו בני נח היצאים מן התבה. ויהיו בני נח, שעשה להם הקדוש ברוך הוא הויה בעולם. אבל בעובדי עבודה זרה כתיב בלהות, בלהות אתנך ואינך ותבקשי ולא תמצאי וגו' ,
בלהות אתנך ואינך עכשו, ותבקשי לעולם הבא ולא תמצאי לעתיד לבא. לעתיד לבא. אבל ישראל היו ועתידין להיות. ומנין, דכתיב: זכר עדתך קנית קדם . קדם, עד שלא נברא העולם. והן עכשו, שנאמר: אתם נצבים היום . ואומר: ואתם הדבקים בה' אלהיכם חיים כלכם היום . ועתידים להיות לעתיד לבא, שנאמר: והיו לי אמר ה' צבאות ליום אשר אני עשה סגלה וחמלתי עליהם כאשר יחמל איש על בנו העבד אתו .
היצאים מן התבה שם וחם ויפת, וכי שם היה הגדול, והא כתיב, אחי יפת הגדול. ולמה הקדים שם, לפי שהיה כשר ושלם לבוראו.
וחם הוא אבי כנען, זה אחד משלשה ששמשו בתבה. אלה הם, חם וכלב ועורב, ושלשתן לקו. חם לקה בעורו, כלב נקשר, עורב מזריע מן הפה. שלשה אלה בני נח.