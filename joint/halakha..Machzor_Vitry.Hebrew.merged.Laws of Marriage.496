<big><strong>תצו.</strong></big><br><b>אגודת</b> חתן יברך אלוה ממרומים. וועודים פה הנה בשמחה ושלומים. בבטח ישכינם ושלוות עולמים. יבלו ימיהם בטוב ושנותיהם בנעימים: וזוג נחמד נצמד. עדי עד יוצמד ויוצב מטעו. מאד יגאה יסגא. וכדגים ידגה אלהים את זרעו: והאל המהולל כהל. הילל יכלל יהלל יופיע. ישא ברכה מאת ה' וצדקה מאלהי ישעו: שלום גבר ידבר לאיש נבון וחבר ובן חכם מופלא. בהוד כסאו ינשאו ושמים שיאו ירומם ויתעלה. ועמו לוויתו חתומה בבריתו בברכת כוס מלא. לא יערכנה פטדת כוש ובכתם זהב לא תסולה: חתני נתייפה בתוך כיפה וחופה עשויה כמין כילה. ושם מוכנף מוצנף ורום מעלה והונף ויעלת חן כלה. כאיתיאל יואל בדת אל להבין ולהשכילה. בתורתו יהגה יומם ולילה: שלומו יבטא. וחסדו יטה. ברכה יעטה. ובית יבנה. והאל ימליכו. ומלאכו סביבות דרכו יחנה. ודת יעבץ ירבץ. יקבץ ויקנה. ישכיל בכל אשר יפנה: יהי שבחו. במקחו. סגיב בכוחו. נתיב ארחו יאר. ואת אויביו. ומכאוביו. יריביו סביביו יאר. ועדותיו ותורותיו, ודתותיו יבאר. יעוטר יכותר כחתן יכהן פאר: זרעו ישרוץ. וסוטן תערוץ. מאד יפרוץ חילך. וחן נשאה. מאד נאה. כרחל וכלאה בגרלך. עליצה עלוצה. וחדווה ודיצה ומצא יהי אהלך. אורך ימים ושנות חיים ושלום יוסיפו לך: הרחמן הוא ימלוך עלינו לעולם ועד: הרחמן הוא יסעור ויכלכל בתי כנסיות ובתי מדרשות. ויברך את החתן ואת הכלה ואת השושבינים ואת השושבינות. ואת אחינו רבותינו היושבים כאן והמסובים כאן והמשמשים כאן בני ברית. כמו שנתברכו אבותינו אברהם יצחק ויעקב בכל מכל כל כן יתברכו בברכה שלימה ונאמר אמן: יהי רצון מלפניך ה' אלהינו ואלהי אבותינו שלא יבוש החתן ולא תכלם הכלה. לא יבשו בבנים ולא יכלמו בבני בנים. ויצליחו מאד בכל נכסיהם ויהיו נכסיהם ונכסינו מוצלחים וקרובים לעיר ואל ישלוט שטן לא במעשה ידיהם ולא במעשה ידינו כו': כוס ישועות אשא ובשם ה' אקרא: ומניח כוס של ברכה לפניו על השלחן: ונוטל כוסו של חתן בידו ומברך עליו שש ברכות: שהכל: יוצר: שמח: שוש: אשר ברא: ומניח כוס של חתן. וחוזר ונוטל כוס ראשון שלפניו. שבירך עליו ברכת המזון. ונוטלו ומברך עליו בורא פרי הגפן: וטועם המברך ומערה ממנו על כוס החתן: ושותה החתן ואחר כך תשתה הכלה אחריו: ומברכין על הגפן ועל פרי הגפן: ויזמרו לכבוד החתן המסובים זמירות. ישמח חתן בכלה. כו': ודוגמתם על כל דברי שמחה: באים לתפילת המנחה אם שבת הוא. ואחרי אשר יקראו בתורה יוצאין מקצתן להתפלל לפני החתן ומתפללין שם מנחה ומעריב: השלימו סדריהם מביאין את החתן ואת הכלה ומושיבין אותם בקתדראות זה כנגד זה. ועושין להם מחולות סביבותיהם: ויהללו להם במחול בחורים וזקנים יחדיו: וייטיבו נגן בשמחה ובשירים: