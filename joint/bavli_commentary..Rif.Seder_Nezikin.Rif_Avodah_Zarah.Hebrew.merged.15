 להכעיס קסבר אוכל נבלות להכעיס מין הוי ושמעינן מהא דלדברי הכל מומר אוכל נבלות להכעיס לא קרינן ביה לכל אבידת אחיך   איתמר מומר פליגי בה רב אחא ורבינא חד אמר לתיאבון מומר להכעיס מין  וחד אמר אפילו להכעיס  מומר ואי זה הוא מין זה העובד עבודת כוכבים:אמר מר  מורידין אבל לא מעלין השתא אחותי מחתינן אסוקי מיבעיא אמר רב יוסף בר חמא אמר רב ששת לא נצרכה אלא שאם היתה לו מעלה בבור מגררה ונקיט ליה עילא דלא תיחות חיה עילויה רבה ורב יוסף דאמרי תרוייהו לא נצרכה אלא שאם היתה אבן על פי  הבאר מכסה ונקיט ליה עילא בעינא לעבורי חיותאי  רבינא אמר לא נצרכה אלא שאם היה סולם בבור מסלקו ונקיט ליה עילא בעינא לאחותי ברי מאיגרא:<b>מתני'</b>     מתרפאין מהן ריפוי ממון  אבל לא ריפוי נפשות אין מסתפרין מהן בכל מקום דברי רבי מאיר וחכמים אומרים ברה"ר מותר אבל לא בינו לבינו:<b>גמ'</b>  ריפוי ממון בהמתו ריפוי נפשות גופו:אמר רב חסדא אמר מר עוקבא אע"פ שאמרו אין מתרפאין מהן אבל  אמר לו סם פלוני יפה לו סם פלוני רע לו מותר  סבר שאולי משאיל כי היכי דשאיל לדידי שאיל נמי לאחריני ולא אתי לאורועי נפשיה: