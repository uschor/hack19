ויהי ביום כלות משה. כך פתח רבי תנחומא בר אבא, מי עלה שמים וירד , זה הקדוש ברוך הוא, שנאמר: עלה אלהים בתרועה . כמו שעושין למלך בשר ודם, כשהוא עובר ממקום למקום. מה הם עושין. מביאין לפידין ואבוקות ותוקעין לפניו בחצוצרות ובשופרות. כך עשו לפני הקדוש ברוך הוא, שנאמר: בחצוצרות וקול שופר הריעו לפני המלך ה' . וירד, שירד על הר סיני, שנאמר: וירד ה' על הר סיני . מי אסף רוח בחפניו , זה הקדוש ברוך הוא, שנאמר : אשר בידו נפש כל חי ורוח כל בשר איש, מי צרר בו, מים בשמלה זה הקדוש ברוך הוא שכתוב בו  צרר מים בעביו . מי הקים כל אפסי ארץ , זה הקדוש ברוך הוא, שהוא מחיה מתים, שנאמר: יחיו מתיך נבלתי יקומון . וכן כתיב: ה' ממית ומחיה . מה שמו, ה'. שנאמר: אני ה' הוא שמי . ומה שם בנו. ישראל, שנאמר: כה אמר ה', בני בכורי ישראל .