‎ויחלם והנה סלם מצב ארצה וראשו מגיע השמימה והנה מלאכי אלהים עלים וירדים בו. אמר רבי שמואל בר נחמן, אלו שרי אמות העולם, דאמר רבי שמואל בר נחמן, מלמד שהראה לו הקדוש ברוך הוא לאבינו יעקב שרה של בבל עולה שבעין עוקים ויורד, ושל מדי חמשים ושנים ויורד, ושל יון מאה ויורד, ושל אדום עלה ולא ידע כמה. באותה שעה נתירא יעקב אבינו ואמר, שמא לזה אין לו ירידה. אמר לו הקדוש ברוך הוא, ואתה אל תירא עבדי יעקב ואל תחת ישראל . כביכול אפלו אתה רואהו עולה אצלי, משם אני מורידו, שנאמר: אם תגביה כנשר ואם בין כוכבים שים קנך משם אורידך נאם ה' .
אמר רבי ברכיה בשם רבי חלבו ורבי שמואל בן יוסינה, מלמד שהראהו הקדוש ברוך הוא ליעקב אבינו שרה של בבל עולה ויורד, ושל מדי עולה ויורד, ושל יון עולה ויורד, ושל אדום עולה ויורד. אמר לו הקדוש ברוך הוא ליעקב, יעקב, למה אין אתה עולה. באותה שעה נתירא אבינו יעקב ואמר, כשם שיש לאלו ירידה, כך אני יש לי ירידה. אמר לו הקדוש ברוך הוא, אם אתה עולה אין לך ירידה. ולא האמין ולא עלה. 
רבי שמואל בן יוסינה היה דורש, בכל זאת חטאו עוד ולא האמינו בנפלאותיו . אמר לו הקדוש ברוך הוא, אלו עלית והאמנת, לא היתה לך ירידה לעולם. אלא הואיל ולא האמנת, הרי בניך משתעבדין בהללו ארבע מלכיות בעולם הזה במסים ובארנוניות ובגלגליות. אמר לו יעקב, יכול לעולם. אמר לו: אל תירא עבדי יעקב ואל תחת ישראל כי הנני מושיעך מרחוק ואת זרעך מארץ שבים , מארץ מגליא, מאספניא ומחברותיה. ושב יעקב מבבל, ושקט ממדי, ושאנן מיון, ואין מחריד מאדום. כי אעשה כלה בכל הגוים אשר הפצותיך שם, באמות העולם שהן מכלין את שדותיהן. אבל ישראל שאין מכלין את שדותיהן, ואתך לא אעשה כלה, אלא מיסרך ביסורין בעולם הזה בשביל לנקותך מעונותיך לעתיד לבוא. לכך נאמר ויחלם.