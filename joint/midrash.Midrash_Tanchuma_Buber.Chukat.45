 וישלח ה' בעם את הנחשים השרפים . מה ראה הקב"ה לפרוע מהם בנחשים, אלא נחש פתח בלשון הרע תחלה ונתקלל, ולא למדו ממנו, אמר הקב"ה יבא הנחש שהתחיל בלשון הרע, ויפרע ממספרי לשון הרע, הה"ד ופורץ גדר ישכנו נחש .  
ד"א למה נפרע מהם בנחשים, הנחש אפילו אוכל כל מעדני עולם נהפכין לו לעפר בפיו ובמעיו, שנאמר ונחש עפר לחמו , ואלו אוכלים את המן, שנהפך למטעמים הרבה, שנאמר ויתן להם  שאלתם , ואומר זה ארבעים שנה ה' אלהיך עמך לא חסרת דבר , יבא נחש שאוכל מינין הרבה, ובפיו טעם אחד, ויפרע   וטועמין מינין הרבה. 
 השרפים , שהן שורפים את הנפש.