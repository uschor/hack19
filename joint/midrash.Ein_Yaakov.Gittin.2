גיטין פרק ב - ו רבה בר בר חנה חלש, עול לגביה רב יהודה ורבה לשיולי ביה, בעו מיניה: שנים שהביאו גט ממדינת הים וכו'. אדהכי אתא ההוא חברא, שקלה לשרגא מקמיהו, אמר: רחמנא, או בטולך, או בטולא דבר עשו. למימרא דרומאי מעלו מפרסאי? והתניא רבי חיא: מאי דכתיב:  "אלהים הבין דרכה, והוא ידע את מקומה", יודע הקדוש ברוך הוא בישראל, שאין יכולין לקבל גזרת רומיים, עמד והגלה אותם לבבל. לא קשיא, הא, מקמי דניתו חברי לבבל, הא, לבתר דאתו חברי לבבל.
תניא: הרי שהיה צריך לכתב את השם, ונתכון לכתב 'יהודה', וטעה ולא הטיל בו דל"ת, מעביר עליו קולמוס ומקדשו, דברי רבי יהודה. וחכמים אומרים: אין השם מן המבחר. 