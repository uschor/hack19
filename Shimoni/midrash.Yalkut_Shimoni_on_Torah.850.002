אמר רבה במשא כ"ע לא פליגי דמטמאה דהא איתקש לנדה כי פליגי באבן מסמא ר' עקיבא סבר מה נדה מטמאה באבן מסמא אף ע"א מטמאה באבן מסמא ורבנן סברי כשרץ מה שרץ לא מטמא באבן מסמא אף ע"א לא מטמאה באבן מסמא ולר' עקיבא למאי הילכתא איתקש לשרץ  למשמשיה ולרבנן למאי הילכתא איתקש לנדה מה נדה אינה לאברים אף ע"א אינה לאברים וכונס בתוך שלו ואמאי והא קא שביק רווחא לע"א דעביד ליה בית הכסא לתינוקות אי נמי דגדר ליה בהיזמי והיגי