דבר אחר ובגוים לא יתחשב משל למלך בשר ודם שזימן כל בעלי אומניות כל אחד יומו והסבו ואכלו ובנו של מלך בשביל שלא תהא דעתו קנוטה עליו אמר לו אביו הסב ואכול עמהן לאחר שיצאו אמר בנו של מלך לפדגוג שלו עם מי אני אוכל אמר לו לשעבר היית אוכל עם בעלי אומניות אבל עכשיו עם אביך אתה אוכל כך בעולם הזה כדי שלא תהא נפשן של ישראל עגומה עליהן נתן להן הקב"ה שיהו אוכלין עם כל מלכות ומלכות כשתבא גאולה לעתיד הן אוכלים לעצמן שנאמר הן עם לבדד ישכון אמרו ישראל שמא מה שקבלנו עם האומות לשעבר מתחשב לנו אמר להם ובגוים לא יתחשב