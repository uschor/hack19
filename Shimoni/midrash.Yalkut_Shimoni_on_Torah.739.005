דבר אחר שאין אומרים שבחו של אדם בפניו רבי אלעזר בן עזריה אומר מצינו שאומרים מקצת שבחו של אדם בפניו וכולו שלא בפניו שכן מצינו בנח שנאמר כי אותך ראיתי צדיק שלא בפניו מהו אומר אלה תולדות נח נח איש צדיק תמים וגו' רבי אליעזר בנו של רבי יוסי הגלילי אומר מצינו שאומרים מקצת שבחו של מי שאמר והיה העולם שנאמר אמרו לאלהים מה נורא וגו' ק"ו לבשר ודם בעמוד ענן מגיד שהיה מדבר עמהם בענן וכך היה מדבר עם שמואל בענן שנאמר בעמוד ענן ידבר אליהם ואומר משה ואהרן בכהניו וגו' אמרו בשעה שהיו ישראל רואין עמוד הענן בין השמים ובין הארץ היו יודעין שהוא ידבר עם משה וכן בשמואל