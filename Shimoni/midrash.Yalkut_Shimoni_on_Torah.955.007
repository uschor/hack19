לבנימין אמר ידי ה' חביב בנימין שנקרא ידיד למקום שהרבה אוהבים למלך וחביב מכולם זה אוהבו ששה נקראו ידידים הקב"ה נקרא ידיד שנאמר אשירה נא לידידי אברהם נקרא ידיד שנאמר מה לידידי בביתי בנימין נקרא ידיד שנאמר ידיד ה' ישכן לבטח שלמה נקרא ידיד שנאמר וישלח ביד נתן הנביא ויקרא שמו ידידיה ואומר וה' אהבו ישראל נקראו ידידים שנאמר נתתי את ידידות נפשי בכף וגו' בית המקדש נקרא ידיד שנאמר מה ידידות משכנותיך יבוא ידיד בן ידיד ויבנה ידיד לידידים בחלק של ידיד יבואו ישראל שנקראו ידידים בני אברהם שנקרא ידיד ויבנה בית המקדש שנקרא ידיד בחלק בנימין שנקרא ידיד להקב"ה לכך נאמר ידיד ה' ישכון לבטח עליו אין בטח אלא  ישוב שנאמר וישבו במדבר לבטח וישבו ביערים