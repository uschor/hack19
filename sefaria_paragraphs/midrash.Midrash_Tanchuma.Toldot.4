‎ואלה תולדת יצחק. אברהם הוליד את יצחק. זה שאמר הכתוב: עטרת זקנים בני בנים ותפארת בנים אבותם . הצדיקים מתעטרין בבני בניהם ובניהם מתעטרין באבותם. כיצד? אברהם נתעטר בזכות יעקב. כשהשליך אותו נמרוד לתוך הכבשן, ירד הקדוש ברוך הוא להצילו. אמרו מלאכי השרת: רבונו של עולם, לזה אתה מציל? כמה רשעים עתידין לעמד ממנו, אמר להן הקדוש ברוך הוא: בשביל יעקב בן בנו שעתיד לעמד ממנו, אני מצילו. מנין? אמר רבי ברכיה, שכך כתיב: לכן כה אמר ה' אל בית יעקב אשר פדה את אברהם , פדאו מן הכבשן. הרי נתעטרו אבות בשביל בנים.
ומנין שנתעטרו בנים בשביל אבות? בשעה שיצא יעקב מאצל לבן, רדף לבן אחריו, ונגלה עליו הקדוש ברוך הוא בדרך ואמר לו: השמר לך פן תדבר עם יעקב מטוב עד רע . כיון שבאו להתוכח זה עם זה, מה יעקב אומר ללבן, לולי אלהי אבי אלהי אברהם ופחד יצחק היה לי. הוי, זכות אברהם הצילתו ליעקב. אבל יצחק נתעטר באברהם, ואברהם נתעטר ביצחק.