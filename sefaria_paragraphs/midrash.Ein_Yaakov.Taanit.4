	תענית פרק ד - עג משנה. אלו הן מעמדות, לפי שנאמר:  "צו את בני ישראל ואמרת אליהם: את קרבני לחמי", היאך קרבנו של אדם קרב והוא אינו עומד על גביו? התקינו נביאים הראשונים עשרים וארבע משמרות. על כל משמר ומשמר היה מעמד בירושלים של כהנים לויים וישראלים. הגיע זמן המשמר לעלות, כהנים ולויים עולין לירושלים, וישראל שבאותו משמר מתכנסים לעריהם וקורין במעשה בראשית. ביום הראשון:  'בראשית', ו'יהי רקיע', בשני: 'יהי רקיע', ו'יקוו המים'. בשלישי: 'יקוו המים', ו'יהי מאורות'. ברביעי: 'יהי מאורות', ו'ישרצו המים'. בחמשי: 'ישרצו המים' ו'תוצא הארץ'. בששי: 'תוצא הארץ' 'ויכלו השמים והארץ וכל צבאם'. פרשה גדולה קורין אותה בשנים והקטנה ביחיד. בשחרית במוסף ובמנחה נכנסין וקורין אותה על פה כקורין קריאת שמע, ערב שבת במנחה לא היו נכנסין מפני כבוד השבת. גמרא. [*)אמר רב חמא בר גוריא, אמר רב: משה תקן להם לישראל שמונה משמרות, ארבע מאלעזר, וארבע מאיתמר, בא שמואל והעמידן על שש־עשרה, בא דוד והעמידן על עשרים וארבע, שנאמר:  "בשנת הארבעים למלכות דויד נדרשו וימצא בהם גבורי חיל ביעזיר גלעד", מיתיבי: משה תקן להם לישראל שמונה משמרות, ארבע מאלעזר וארבע מאיתמר, בא דוד ושמואל והעמידן על עשרים וארבע, שנאמר:  "המה יסד דוד ושמואל הרואה באמונתם". הכי קאמר: מיסודו של דוד ושמואל הרמתי העמידום על עשרים וארבע.
תנו רבנן: ארבע משמרות עלו מן הגולה, ואלו הן: ידעיה, [חרים], פשחור, ואמר, עמדו נביאים שביניהם וחלקום והעמידום על עשרים וארבע, בללום ונתנום בקלפי, בא ידעיה ונטל חלקו וחלק חבריו, שש, בא [חרים] ונטל חלקו וחלק חבריו, שש, וכן פשחור וכן אמר, וכן התנו נביאים שביניהם שאפלו יהוריב ראש משמרת עולה, לא ידחה ידעיה ממקומו, אלא ידעיה עקר, ויהוריב טפל לו.
פסקא. וישראל שבאותו משמר מתכנסין בעריהן וקורין במעשה בראשית].
גמרא. מנא הני מילי? אמר רבי יעקב בר אחא, אמר רב אסי: אלמלא מעמדות, לא נתקימו שמים וארץ, שנאמר:  "ויאמר: ה' אלהים, במה אדע כי אירשנה"? אמר אברהם לפני הקדוש ברוך הוא: רבונו של עולם, שמא ישראל חוטאים לפניך, ואתה עושה להם כדור המבול, וכדור הפלגה? אמר לו: לאו. אמר לפניו: רבונו של עולם, הודיעני במה אירשנה! אמר לו:  "קחה לי עגלה משלשת" וגו'. אמר לפניו: רבונו של עולם: תינח בזמן שבית המקדש קים, בזמן שאין בית המקדש קים, מה תהא עליהם? אמר לו: בני, כבר תקנתי להם סדר קרבנות, בזמן שקורין בהם לפני, מעלה אני עליהם כאלו הקריבום לפני, ואני מוחל להם על כל עונותיהם.
עד תנו רבנן: אנשי משמר היו מתפללין על קרבן אחיהם שיתקבל ברצון. ואנשי מעמד נכנסין לבית הכנסת ויושבין ארבע תעניות [בשבת]: [בשני בשבת, בשלישי בשבת, וברביעי ובחמשי]. בשני על יורדי הים. בשלישי על הולכי המדברות. ברביעי על אסכרה שלא תפל בתינוקות. בחמשי על עברות ומניקות. עברות שלא יפילו, ומניקות  [שיניקו] את בניהם. ובערב שבת לא היו מתענין מפני כבוד השבת, וכל שכן בשבת עצמה. בראשון בשבת מאי טעמא לא? אמר רבי יוחנן: מפני הגויים. רבי שמואל בר נחמני אומר: מפני שהוא שלישי ליצירה.  [ריש לקיש אמר]: משום נשמה יתרה, דאמר רבי שמעון בן לקיש: נשמה יתרה נתנה בו באדם בערב שבת, ובמוצאי שבת נטלת ממנו, שנאמר:  "שבת וינפש", כיון ששבת וי אבדה נפש.
[פסקא. ביום הראשון: 'בראשית' ו'יהי רקיע'. תנא: 'בראשית' בשנים, 'יהי רקיע' באחד. בשלמא 'יהי רקיע' באחד, תלתא פסוקא הוו, אלא 'בראשית' בשנים,  חמשה פסוקי הוין! ותנן: הקורא בתורה אל יפחת משלשה פסוקים? רב אמר: דולג. ושמואל אמר: פוסק. ורב דאמר: דולג, מאי טעמא לא אמר: פוסק? קסבר: כל פסוקא דלא פסקיה משה, אנן לא פסקינן ליה: ושמואל אמר: פוסק, ומי פסקינן? והאמר רבי חנינא קרא: צער גדול היה לי אצל רבי חנינא הגדול, ולא התיר לי לפסק, אלא לתינוקות של בית רבן, הואיל ולהתלמד עשויין. ושמואל, התם טעמא מאי? משום דלא אפשר, הכא נמי לא אפשר! ושמואל אמר: פוסק, מאי טעמא לא אמר: דולג? גזרה משום הנכנסין, וגזרה משום היוצאין. מיתיבי: פרשה של ששה פסוקים, קורין אותה בשנים ושל חמשה [ביחיד. ואם] הראשון קורא שלשה, השני קורא שנים מפרשה זו ואחד מפרשה אחרת. ויש אומרים: שלשה, לפי שאין מתחילין בפרשה פחות משלשה פסוקים. למאן דאמר: דולג, לדלג! ולמאן דאמר: פוסק, לפסק! שאני התם דאית ליה רוחא].
עה תנו רבנן: מה הם בני גונבי עלי? ומה הם קוצעי קציעות? אמרו: פעם אחת גזרה המלכות גזרה על ישראל, שלא יביאו עצים למערכה, ושלא יביאו בכורים לירושלים. והושיבו  [פרוזדאות] על הדרכים, כדרך שהושיב ירבעם בן נבט, שלא יעלו ישראל לרגל. מה עשו יראי־חטא  שבאותו הדור? הביאו סלי בכורים וחפום בקציעות ונטלום, ועלי על כתפם. כיון שהגיעו אצל פרסדאות, אמרו להם: להיכן אתם הולכים? אמרו: לעשות שני עגולי דבלה במכתשת שלפנינו ובעלי שעל כתפנו. כיון שעברו מהם, עטרום בסלים והביאום לירושלים. תנא, הם הם בני סלמאי  [הנתפותי]. תנו רבנן: מה הם בני סלמאי  [הנתפותי]? אמרו: פעם אחת גזרה המלכות גזרה על ישראל, שלא יביאו עצים למערכה, והושיבו פרסדאות על הדרכים כדרך שהושיב ירבעם בן נבט, שלא יעלו ישראל לרגל. מה עשו יראי־חטא  שבאותו הדור? הביאו גזירי עצים, ועשאום כמו סלמות, והניחו על כתפם והלכו להם. וכיון שהגיעו אצלם, אמרו להם: להיכן אתם הולכים? אמרו: להביא  גוזלות משובך שלפנינו בסלם שעל כתפנו. כיון שעברו מהם, פרקום והביאום לירושלים. עליהם ועל כיוצא בהם נאמר:  "זכר צדיק לברכה". ועל ירבעם בן נבט וחבריו נאמר:  "ושם רשעים ירקב".
פסקא. בעשרים בו, בני פחת מואב בן יהודה. תנא: בני פחת מואב בן יהודה, הן הן בני דוד בן יהודה, דברי רבי מאיר, רבי יוסי אומר: הן הן בני יואב בן צרויה. בעשרים באלול, בני עדין בן יהודה וכו'. 
תנו רבנן: בני עדין בן יהודה, הן הן בני דוד בן יהודה, דברי רבי יהודה, רבי יוסי אומר: הן הן בני יואב בן צרויה. באחד בטבת שבו בני פרעוש שניה וכו'. מני מתניתין? לא רבי מאיר ולא רבי יהודה ולא רבי יוסי? אי רבי מאיר, ליתני: "שבו בני דוד בן יהודה שניה"! אי רבי יהודה, ליתני: "שבו בני דוד בן יהודה שניה"! אי רבי יוסי, ליתני: "שבו בני יואב בן צרויה שניה"! לעולם רבי יוסי, ותרי תנאי אליבא דרבי יוסי].
עו משנה. חמשה דברים ארעו את אבותינו בשבעה עשר בתמוז, וחמשה, בתשעה באב. בשבעה עשר בתמוז נשתברו הלוחות, ובטל התמיד, והבקעה העיר, ושרף אפוסטמוס את התורה, והעמיד צלם בהיכל. בתשעה באב נגזר על אבותינו שלא יכנסו לארץ, וחרב הבית בראשונה ובשניה, ונלכדה ביתר, ונחרשה העיר. גמרא. 'נשתברו הלוחות' מנא לן? דתניא: בששה בחדש נתנו עשרת הדברות לישראל, רבי יוסי אומר: בשבעה בו, מאן דאמר: 'בששה נתנו', [בששה נתנו], בשביעי עלה [משה]. מאן דאמר: 'בשבעה', [בשביעי] נתנו, בשביעי עלה, דכתיב:  ["ויקרא אל משה ביום השביעי", וכתיב  "ויבא משה בתוך הענן ויעל אל ההר"].  "ויהי משה בהר" וגו'; [עשרים וארבעה דסיון ושיתסר דתמוז, מלו להו ארבעין, בשיבסר בתמוז נחית, אתא ותברינהו ללוחות]. וכתיב:  "ויהי כאשר קרב אל המחנה, וירא את העגל, [וישלך מידו את הלחת, וישבר אתם תחת ההר"]. בטל התמיד, גמרא. 'הבקעה העיר', בשבעה־עשר בתמוז הוה? והכתיב:  "בחדש הרביעי בתשעה לחדש ויחזק הרעב בעיר", וכתיב בתריה: "ותבקע העיר"?! אמר רבא: לא קשיא, כאן, בראשונה, כאן, בשניה. דתניא: בתשעה לחדש הבקעה העיר בראשונה, ובשניה, בשבעה־עשר בו. ושרף אפוסטמוס את התורה, גמרא. "והעמיד צלם בהיכל", מנלן? דכתיב:  "ומעת הוסר התמיד ולתת שקוץ שמם". וחד הוה? והכתיב:  "ועל כנף שקוצים משומם". 
אמר רבא: תרי הוו, ונפל חד על חבריה וקטעיה לידיה, ואשכחו דכתיב עילויה: אנת צבית לאחרובי ביתא, וידך  [אשלימת ליה]. בתשעה באב נגזר על אבותינו שלא יכנסו לארץ, מנא לן? דכתיב:    ["ויהי בחדש הראשון בשנה השנית באחד לחדש הוקם המשכן"], ואמר מר: שנה ראשונה עשה משה את המשכן, שניה, הקים את המשכן ושלח מרגלים, [וכתיב:  "ויהי בשנה השנית בחדש השני, בעשרים בחדש נעלה הענן מעל משכן העדת"]. וכתיב:  "ויסעו מהר ה' דרך שלשת ימים", אמר רבי חמא בר חנינא:  שסרו [אותו היום] מאחרי ה'. וכתיב:  "והאספסוף אשר בקרבו התאוו תאוה", וכתיב:  "עד חדש ימים", דהוו להו עשרים ושנים בסיון. וכתיב:  "ותסגר מרים מחוץ למחנה שבעת ימים". דהוו להו עשרים ותשעה בסיון. וכתיב:  "שלח לך אנשים", ותניא: בכ"ט בסיון שלח משה מרגלים, וכתיב:  "וישובו מתור הארץ מקץ ארבעים יום", הני "ארבעים, נכי חד" הוו? אמר אביי: תמוז דההיא שתא מלויי מליוה, דכתיב:  "קרא עלי מועד לשבר בחורי", וכתיב:  "ותשא כל העדה ויתנו את קולם ויבכו העם בלילה ההוא", ואמר רבה, [אמר רבי יוחנן]: אותה הלילה, ליל תשעה באב היה. אמר הקדוש ברוך הוא: אתם בכיתם בכיה של חנם, אני אקבע לכם בכיה לדורות. חרב הבית בראשונה, מנא לן? דכתיב:  "ובחדש החמישי, בשבעה לחדש, היא שנת תשע עשרה שנה למלך נבכדנאצר מלך בבל, בא נבוזראדן רב טבחים וגו', וישרף את בית ה'".  [וכתיב]:  "ובחדש החמישי בעשור לחדש היא שנת תשע עשרה וגו' וישרף את בית ה' ואת בית המלך", ותניא: אי־אפשר לומר, 'בשבעה', שכבר נאמר: 'בעשרה', ואי־אפשר לומר, 'בעשרה', שכבר נאמר: 'בשבעה'! הא כיצד? בשבעה בו נכנסו הגויים להיכל, ואכלו ושתו וקלקלו בו [שביעי], שמיני, ותשיעי, עד שפנה היום סמוך לחשכת עשירי, שנאמר:  "אוי לנו כי פנה היום כי ינטו צללי ערב". לעת ערב הציתו בו את האש ונשרף עם שקיעת החמה בעשירי לחדש. והינו דאמר רבי יוחנן : אלמלא הייתי באותו הדור, לא קבעתיו אלא בעשירי, מפני שרבו של היכל נשרף בו, ורבנן?  אתחלתא דפורענותא עדיף, דבתשיעי הוא דהויא. ובשניה, מנא לן? דתניא:  מגלגלין זכות ליום זכאי, וחובה ליום  [חיב]. אמרו: כשחרב הבית בראשונה, אותו היום ערב תשעה באב היה, ובמוצאי שבת היה, ובמוצאי שביעית היה, ומשמרתו של יהויריב היתה, והלויים עומדים על דוכנם ואומרים שירה, ומה שירה היו אומרים?  "וישב עליהם את אונם וברעתם יצמיתם", ולא הספיקו לומר: "יצמיתם ה' אלהינו", עד שבאו גויים וכבשום, וכן בשניה. 'נלכדה ביתר', גמרא. 'נחרשה העיר', נמי גמרא. תניא: כשחרש טורנוסרופוס הרשע את  [ההיכל], נגזרה גזרה על רבן גמליאל להרג, בא אותו הגמון לבית המקדש ואמר: 'בעל החטם מתבקש', 'בעל החטם מתבקש'. שמע רבן גמליאל אזל טשא מיניה. אזל לגביה בצנעא, אמר ליה: אי מצילנא לך, מיתית לי לעלמא דאתי? אמר ליה: אין. [אמר ליה]: אישתבע לי, אישתבע ליה. סליק לאיגרא נפל ומית. וגמירי: דכי גזירי גזרתא ומית חד מיניהו, מבטלין ליה לגזרתא. יצתה בת־קול ואמרה: אותו הגמון מזמן לחיי העולם הבא.
עז תנו רבנן: כשחרב הבית בראשונה, נתקבצו כתות כתות של פרחי כהנה, ומפתחות  [ההיכל] בידיהם, ועלו לגגו של היכל ואמרו לפניו: רבונו של עולם, הואיל ולא זכינו להיות גזברים נאמנים לפניך, הרי מפתחות מסורין לך, וזרקום כלפי מעלה, יצתה כמין פסת יד ולקחתם, והם קפצו ונפלו לתוך האור, ועליהם קונן ישעיה [הנביא]:  "משא גיא חזיון מה לך אפוא כי עלית כלך לגגות, תשאות מלאה עיר הומיה קריה עליזה" וגו'.*)) ואף הקדוש ברוך הוא מקרקר עליהם כתרנגולים, שנאמר:  "כי יום מהומה ומבוסה ומבוכה לאדני אלהים צבאות בגי חזיון מקרקר קר ושוע אל ההר".
עח אמר רב יהודה בריה דרב שמואל בר שילת משמיה דרב: כשם שמשנכנס אב ממעטין בשמחה, כך משנכנס אדר מרבים בשמחה. אמר רב פפא: הלכך, האי בר ישראל דאית ליה דינא בהדי עובדי כוכבים, באב, לשתמיט מיניה, דריע מזליה דישראל, באדר, ליזיל בהדיה, דבריא מזליה דישראל:  "לתת לכם אחרית ותקוה", אמר רב יהודה בריה דרב שמואל בר שילת משמיה דרב: אלו דקלים וכלי פשתן.  "כריח שדה אשר ברכו ה'", אמר רב יהודה בריה דרב שמואל בר שילת משמיה דרב: כריח שדה של תפוחים.
[תניא: תשעה באב שחל להיות בשבת, וכן ערב תשעה באב שחל להיות בשבת, אוכל ושותה כל צרכו, ומעלה על שלחנו אפלו כסעודת שלמה בשעתו, ואסור לספר ולכבס מראש חדש ועד התענית, דברי רבי מאיר. רבי יהודה אומר: כל החדש כלו אסור. רבן שמעון בן גמליאל אומר: אינו אסור, אלא אותה שבת בלבד. ותניא אידך: ונוהג אבל מראש חדש ועד התענית, דברי רבי מאיר. רבי יהודה אומר: כל החדש כלו אסור. רבן שמעון בן גמליאל אומר: אינו אסור אלא אותה שבת בלבד. אמר רבי יוחנן: ושלשתן, מקרא אחד דרשו, דכתיב:  "והשבתי כל משושה, חגה חדשה ושבתה". מאן דאמר: מראש חדש ועד התענית, מ'חגה', ומאן דאמר: כל החדש כלו אסור, מ'חדשה'. מאן דאמר: כל השבת כלה אסור, מ'שבתה'.
תנו רבנן: כל המצוות הנוהגות באבל, נוהגות בתשעה באב; אסור באכילה, ובשתיה ובסיכה, ובנעילת הסנדל, ובתשמיש המטה. ואסור לקרות בתורה, בנביאים ובכתובים, ולשנות במשנה, בששה סדרים, ובמדרש, ובהלכות, ובאגדות, אבל קורא הוא במקום שאינו רגיל לקרות, ושונה במקום שאינו רגיל לשנות, וקורא בקינות, ובאיוב, ובדברים הרעים שבירמיה. ותינוקות של בית רבן בטלים, משום שנאמר:  "פקודי ה' ישרים משמחי לב". רבי יהודה אומר: אף אינו קורא במקום שאינו רגיל לקרות, ואינו שונה במקום שאינו רגיל לשנות, אבל קורא הוא באיוב, ובקינות, ובדברים הרעים שבירמיה, ותינוקות של בית רבן בטלים בו משום שנאמר: "פקודי ה' ישרים משמחי לב".
אמר רב יהודה, אמר רב: כך היה מנהגו של רבי יהודה ברבי אילעאי: ערב תשעה באב מביאין לו פת חרבה במלח, ויושב בין תנור לכירים, ואוכל, ושותה עליה קיתון של מים, ודומה כמי שמתו מטל לפניו].
עט משנה. אמר רבן שמעון בן גמליאל: לא היו ימים טובים לישראל כחמשה־עשר באב וכיום הכפורים, שבהם בנות  [ירושלים] יוצאות בכלי לבן שאולים, כדי שלא לביש את מי שאין לו, וכל הכלים טעונין טבילה. ובנות ירושלים יוצאות  [וחולות] בכרמים. ומה הן אומרות: בחור, שא נא עיניך וראה, מה אתה בורר לך. אל תתן עיניך בנוי, תן עיניך במשפחה.  "שקר החן והבל היפי, אשה יראת ה' היא תתהלל", ואומר:  "תנו לה מפרי ידיה ויהללוה בשערים מעשיה", וכן הוא אומר:  "צאינה וראינה בנות ציון במלך שלמה, בעטרה שעטרה לו אמו ביום חתנתו וביום שמחת לבו". 'ביום חתנתו', זו מתן תורה, 'וביום שמחת לבו', זה בנין בית המקדש, שיבנה במהרה בימינו אמן.
גמרא. רבי עקיבא אומר: כל העושה מלאכה בתשעה באב, אינו רואה סימן ברכה לעולם, וחכמים אומרים: כל העושה מלאכה בתשעה באב ואינו מתאבל על ירושלים, אינו רואה בשמחתה, [שנאמר:  "שמחו את ירושלים וגילו בה כל אוהביה שישו אתה משוש כל המתאבלים עליה", מכאן אמרו: כל המתאבל על ירושלים זוכה ורואה בשמחתה, ושאינו מתאבל על ירושלים אינו רואה בשמחתה. תניא נמי הכי: כל האוכל בשר ושותה יין בתשעה באב, עליו הכתוב אומר:  "ותהי עונותם על עצמותם".
פ פסקא. אמר רבן שמעון בן גמליאל: לא היו ימים טובים לישראל כחמשה־עשר באב וכיום הכפורים וכו']. בשלמא יום הכפורים; יום סליחה ומחילה, יום שנתנו בו לוחות אחרונות . אלא חמשה־עשר באב, מאי היא? אמר רב יהודה, אמר שמואל: יום שהתרו שבטים לבוא זה בזה. מאי דרוש:  "זה הדבר אשר צוה ה' לבנות צלפחד" וגו', דבר זה לא יהא נוהג אלא בדור זה.   [אמר רב יוסף, אמר רב נחמן]: יום שהתר שבט בנימין לבוא בקהל, שנאמר:  "ואיש ישראל נשבע במצפה לאמר: איש ממנו לא יתן בתו לבנימין לאשה", מאי דרוש? [אמר רב]: 'ממנו' ולא מבנינו.  [רבה בר בר חנה, אמר רב יוחנן]: יום שכלו בו מתי־מדבר, דאמר מר: עד שלא כלו מתי־מדבר, לא היה דבור עם משה, שנאמר:  "ויהי כאשר תמו כל אנשי המלחמה למות מקרב העם, וידבר ה' אלי לאמר", אלי היה הדבור. עולא אמר: יום שבטל בו הושע בן אלה פרסדאות *)) שהושיב ירבעם בן נבט על הדרכים, שלא יעלו ישראל לרגל, ואמר: לאיזה שירצו יעלו. רב מתנה אמר: יום שנתנו בו הרוגי ביתר לקבורה.  [ואמר] רב מתנה]: [אותו] יום שנתנו בו הרוגי ביתר לקבורה, תקנו ביבנה, "הטוב והמטיב", "הטוב", שלא הסריחו, "והמטיב", שנתנו לקבורה. רבה ורב יוסף דאמרי תרויהו: יום שהיו פוסקין בו מלכרות עצים למערכה. דתניא, רבי אליעזר הגדול אומר: מחמשה־עשר באב ואילך תשש כחה של חמה, ולא היו כורתין עצים למערכה, לפי שאינן יבשים. אמר רב מנשיא: וקרו ליה: "יום תבר מגל". מכאן ואילך: דמוסיף יוסיף, ודלא מוסיף, [יאסף. תני רב יוסף: מאי 'יאסף'?] אמר רב יוסף: תקבריה אמיה: [פסקא]. שבהם בנות ישראל יוצאות וכו', תנו רבנן: בת מלך שואלת מבת כהן גדול, בת כהן גדול שואלת מבת סגן, בת סגן שואלת מבת משוח מלחמה, בת משוח מלחמה שואלת מבת כהן הדיוט, וכל ישראל שואלין זה מזה, כדי שלא לביש את מי שאין לו. [פסקא]. כל הכלים טעונין טבילה.  אמר רבי אלעזר: אפלו מקפלין ומנחים בקפסא. [פסקא]. ובנות ישראל יוצאות וחולות בכרמים. תנא: מי שאין לו אשה נפנה לשם. [פסקא]. ומה הן אומרות? בחור וכו'. תנו רבנן:  יפפיות שבהן אומרות: תנו עיניכם ביפי, שאין אשה אלא ליפי. מיחסות שבהן אומרות: תנו עיניכם במשפחה, [לפי] שאין אשה אלא לבנים.  [מכערות] שבהן אומרות: קחו מקחכם לשם שמים, ובלבד שתעטרונו בזהובים.
פא  אמר עולא [ביראה], אמר רבי אלעזר: עתיד הקדוש ברוך הוא לעשות מחול לצדיקים בגן־עדן, והוא יושב ביניהם, וכל אחד ואחד מראה  באצבעו, שנאמר:  "ואמר ביום ההוא: הנה אלהינו זה קוינו לו ויושיענו, זה ה' קוינו לו נגילה ונשמחה בישועתו".
הדרן עלך בשלשה פרקים וסליקא לה מסכת תענית