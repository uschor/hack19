‎וירא יעקב כי יש שבר וגו'. זה שאמר הכתוב: אשרי שאל יעקב בעזרו . למה לא נאמר שאל אברהם או שאל יצחק אלא אל יעקב. את מוצא, שלא נצב הקדוש ברוך הוא לא על אברהם לא על יצחק אלא על יעקב, שנאמר: והנה ה' נצב עליו .
אמר רבי סימון, אין המלך עומד על שדהו, לא כשנזרעה ולא כשנתחרשה ולא כשנעדרה. ואימתי עומד עליה, כשהיא עומדת כרי. כך אברהם עדר, שנאמר: קום התהלך בארץ . יצחק זרע, שנאמר: ויזרע יצחק . לא עמד המלך עליה עד שבא יעקב שהיה כרי של תבואה, שנאמר: קדש ישראל לה' ראשית תבואתה . ועמד הקדוש ברוך הוא עליו, שנאמר: והנה ה' נצב עליו. הוי, אשרי שאל יעקב בעזרו. שברו על ה' אלהיו, אמר ריש לקיש, זה יוסף שברו של עולם שהיה במצרים, והראה הקדוש ברוך הוא ליעקב שסברו במצרים, שנאמר: וירא יעקב כי יש שבר וגו'.