אמר אל הכהנים. זה שאמר הכתוב: אמרות ה' אמרות טהורות וגו' . על כל מה שהקדוש ברוך הוא מזהיר את ישראל, בשביל קדשתן וטהרתן. הוי, אמרות ה' אמרות טהורות. דבר אחר, אמר אל הכהנים ואמרת אליהם, הרי אמירה שני פעמים. משל למה הדבר דומה, לטבח שהיה נכנס ויוצא לפני המלך. אמר המלך, גוזר אני עליך שלא תראה את המת כל ימיך, מפני שאתה נכנס ויוצא ורואה פני, שלא תטמא את פלטרין שלי. כך גזר הקדוש ברוך הוא על הכהנים הנכנסים לבית המקדש, שלא יטמאו למת. לפיכך הוא אומר, לנפש לא יטמא בעמיו. 