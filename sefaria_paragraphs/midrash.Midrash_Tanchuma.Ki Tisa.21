‎לך רד . אמר לו הקדוש ברוך הוא למשה: אני כבר גרמו לי הבריות לירד מכאן ולראות בקלקולן, שנאמר: וירד ה' לראת את העיר וגו', הבה נרדה , ארדה נא ואראה . ואף אתה לך רד, דיו לעבד להיות כרבו. כששמע משה כך, אמר: שוב אין להם סליחה. ידע הקדוש ברוך הוא מה בלבו של משה. אמר לו הקדוש ברוך הוא: לא כבר אמרתי לך בסנה, ראה ראיתי בני ישראל . אתה רואה ראיה אחת, ואני רואה שתי ראיות. שאני רואה שבאים לסיני ומקבלים תורתי, ואני יורד בסיני בטטראמילין שלי, שהם מתכוננים בו ושומטין אחד מהם ומכעיסין אותי בו, שנאמר: ופני שור מהשמאל וגו' . וכתיב: וימירו את כבודם בתבנית שור .
לך רד כי שחת עמך. העם לא נאמר אלא עמך. אמר לו הקדוש ברוך הוא למשה: עמך עשו את העגל. שאני אמרתי לך, והוצאתי את צבאתי את עמי בני ישראל . ואתה היית גורם וקבלת הערב רב ואמרת מוטב לקבל את השבים. ואני הייתי רואה מה הם עתידים לעשות, והם שעשו את העגל, שהיו עובדי עבודה זרה וגרמו לעמי לחטא עמהם. ראה מה כתיב: ויקח מידם ויצר אתו בחרט, ויאמרו אלה אלהיך . אלהינו אין כתיב, אלא אלה אלהיך ישראל, שהגרים שבאו עמהם ממצרים הם עשו אותו. וכמה זהב היה באותו העגל. רבי תנחום בר חנילאי אמר: מאה ועשרים וחמשה קנטרי זהב היה בו, שכן מסכ״‎ה בגימטריא. רבי אסי אמר: מסכה רעה היתה לדורות.