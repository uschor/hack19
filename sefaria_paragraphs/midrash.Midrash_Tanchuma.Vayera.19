‎ויהי אחר הדברים האלה. זה שאמר הכתוב: כאשר דבר מלך שלטון ומי יאמר לו מה תעשה שומר מצוה לא ידע דבר רע . מהו? כל מה שהקדוש ברוך הוא חפץ לעשות, שלטון הוא ואין מי שימחה בידו. אלא מי יאמר לו מה תעשה, שומר מצוה, אלו הצדיקים שמשמרים מצותיו של הקדוש ברוך הוא, והקדוש ברוך הוא מקים גזרתן. וכן הוא אומר, ותגזר אמר ויקם לך וגו' . תדע לך, שכשעשו אותו מעשה, בקש הקדוש ברוך הוא לכלותן. עמד משה כביכול תפש להקדוש ברוך הוא כאדם שתופש בחברו, שכן הוא אומר, ועתה הניחה לי. ויש לך ללמד מפסוק אחר, הרף ממני ואשמידם . הוי, מי יאמר לו מה תעשה.