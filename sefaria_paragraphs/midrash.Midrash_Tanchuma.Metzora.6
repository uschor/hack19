ואשה כי יזוב זוב דמה ימים רבים. והלא שבעת ימי נדה הן, ולמה קרא אותן ימים רבים. אלא לפי שפורשת מבעלה, והם ימים של צער, לפיכך קרא אותן ימים רבים. כיוצא בו, ויהי בימים הרבים ההם , לפי שהיו ימים של צער, קרא אותן ימים רבים. ויהי ימים רבים ודבר ה' היה אל אליהו בשנה השלישית . והלא לא היו שלש שנים, אלא חדש מן הראשונה וכל אותה השניה וחדש מן השלישית. אלא לפי שהיו ימי רעב, נקרא ימים רבים. כיוצא בו, בהראותו את עשר כבוד מלכותו ואת יקר תפארת גדלתו ימים רבים שמונים ומאת יום , אלא לפי שהיו ימים של צער, קרא אותן ימים רבים. כיוצא בו, ימים רבים עשה יהושע מלחמה . כיוצא בו, וימים רבים לישראל ללא אלהי אמת וללא כהן מורה . והא כתיב: ויעבדו העם את ה' כל ימי יהושע וכל ימי הזקנים אשר האריכו ימים . אלא על שעבדו עבודה זרה נקראו ימים רבים. אף כאן, על שפורשת מן בעלה והן ימים של צער, נקראו ימים רבים. 