וירא אלהים אל יעקב עוד וגו', . זש"ה טוב ללכת אל בית אבל וגו' , אמר ר' שמעון בר אבא שתי מדות הן של גומלי חסדים, לגמול חסד עם הכלה ואת המת, אם באו שתיהן ביחד לתוך ידיך אין אתה יודע איזו מהן לאחזו תחלה, בא שלמה ופירש, טוב ללכת אל בית אבל וגו', מצינו בני אדם שהלכו לבית המשתה ולא נתפרשו שמותם, ובני אדם הלכו לבית האבל ונדחו מגיהנם ונתפרשו שמותם ונתנבאו ברוח הקדש, ומי היו אלו שהלכו לבית המשתה, כתיב ויגדל הילד ויגמל, ויעש אברהם משתה גדול , מהו גדול, מלמד שהיו שם שם ועבר ואבימלך, ולא נתפרשו שמותם, אבל אלו שהלכו לבית האבל נתפרשו שמותם , ונדחו מגיהנם, ושרתה עליהם רוח הקדש, שנאמר ויען אליפז תימני , ואין ויען אלא לשון נבואה, שנאמר משה ידבר והאלהים יעננו בקול , הוי טוב ללכת אל בית אבל וגו'. ומי הראה פנים תחלה , הוי אומר הקב"ה אימתי כשמתה דבורה, שנאמר ותמת דבור וגו' , וכתיב וירא אלהים אל יעקב עוד וגו' .