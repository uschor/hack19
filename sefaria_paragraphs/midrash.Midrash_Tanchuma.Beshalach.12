‎כי גאה גאה גאני וגאיתיו. גאני במצרים, בני בכרי ישראל . גאיתיו במצרים, השיר יהיה לכם כליל וגו' . גאני על הים, ויסע מלאך האלהים ההלך לפני מחנה וגו' . גאיתיו על הים, אשירה לה'. כי גאה גאה, בעולם הזה, ועתיד להתגאות לעולם הבא, שנאמר: כי יום לה' צבאות על כל גאה ורם ועל כל נשא ושפל, ועל כל ארזי הלבנון הרמים והנשאים ועל כל אלוני הבשן, ועל כל ההרים הרמים וגו', ועל כל מגדל גבה ועל כל חומה בצורה, ועל כל אניות תרשיש ועל כל שכיות החמדה, ושח גבהות האדם ושפל רום אנשים ונשגב ה' לבדו ביום ההוא, והאלילים כליל יחלף .
דבר אחר, גאה על כל המתגאים. שכל המתגאים, במה שהן מתגאים, בו נפרע מהם. מצרים לקו במים על שנתגאו במים.
דור המבול כתיב בהם: שורו עבר ולא יגעל תפלט פרתו ולא תשכל, ישלחו כצאן עויליהם וילדיהם ירקדון, ישאו בתף וכנור וישמחו לקול עוגב, ויאמרו לאל סור ממנו ודעת דרכיך לא חפצנו, מה שדי כי נעבדנו ומה נועיל כי נפגע בו . אמרו: אין אנו צריכין לטפת גשמים, אלא, ואד יעלה מן הארץ וגו' . אמר להן הקדוש ברוך הוא: בטובה שהשפעתי לכם אתם מתגאין לפני, בה אני נפרע מכם, שנאמר: ויהי הגשם על הארץ ארבעים יום וגו', וימח את כל היקום וגו' .
רבי יוסי בן דורמסקית אומר: הן נתנו עיניהם העליונה בתחתונה כדי לעשות תחתון, הקדוש ברוך הוא פתח עליהן מעינות מלמעלה ומלמטה כדי לאבדן, שנאמר: ביום הזה נבקעו כל מעינות וגו' .
אנשי מגדל במה שנתגאו? בו נפרע מהן. הן אמרו: הבה נבנה לנו עיר וגו' . בו נפרע מהן, שנאמר: הבה נרדה ונבלה שם שפתם וגו', ויפץ ה' אתם .
אנשי סדום במה שנתגאו, בו נפרע מהם. מה כתיב בהן, ארץ ממנה יצא לחם ותחתיה נהפך כמו אש, מקום ספיר אבניה ועפרות זהב לו, נתיב לא ידעו עיט ולא שזפתו עין איה, לא הדריכוהו בני שחץ לא עדה עליו שחל . אמרו: אין אנו צריכין שיבוא אדם מעוברי דרכים אצלנו. הרי מזון יוצא מאצלנו, וכסף וזהב ואבנים טובות ומרגליות משלנו. בואו ונשכח תורת הרגל מארצנו. אמר להן הקדוש ברוך הוא, בטובה שהשפעתי לכם אתם מתגאים, אני אשכח אתכם מן העולם, שנאמר: פרץ נחל מעם גר הנשכחים מני רגל דלו מאנוש נעו . וכתיב: לפיד בוז לעשתות שאנן נכון למועדי רגל, ישליו אהלים לשדדים ובטחות למרגיזי אל . מי גרם להם? לאשר הביא אלוה בידו . וכן הוא אומר: הנה זה היה עון סדום אחותך גאון שבעת לחם ושלות השקט היה לה ולבנותיה ויד עני ואביון לא החזיקה . וכן הוא אומר: לפני שחת ה' את סדם ואת עמרה כגן ה' כארץ מצרים . מה כתיב שם, ותשקין את אביהן יין בלילה הוא . מנין היה להם יין במערה? אלא שזמן להם המקום יין, כמה שנאמר: והיה ביום ההוא יטפו ההרים עסיס והגבעות תלכנה חלב וכל אפיקי יהודה ילכו מים ומעין מבית ה' יצא והשקה את נחל השטים . אם כך זמן הקדוש ברוך הוא למכעיסיו. לעושי רצונו, על אחת כמה וכמה.
וכן פרעה במה שנתגאה, בו נפרע ממנו. ויקח שש מאות רכב , לפיכך מרכבת פרעה וחילו ירה בים.
וכן סיסרא במה שנתגאה, בו נפרע ממנו. ויזעק סיסרא את כל רכבו תשע מאות רכב ברזל . לפיכך משמים נלחמו הכוכבים ממסלותם נלחמו עם סיסרא . שמשון במה שנתגאה, בו נפרע ממנו, שנאמר: ויאמר שמשון אל אביו אותה קח לי כי היא ישרה בעיני . לפיכך ויאחזוהו פלשתים וינקרו את עיניו ויורידו אותו עזתה . רבי יהודה אומר: תחלת קלקלתו בעזה היתה, שנאמר: וירד שמשון עזתה וירא שם אשה זונה ויבא אליה . לפיכך לא היה ענשו אלא בעזה.
וכן אבשלום במה שנתגאה, בו נפרע ממנו, שנאמר: וכאבשלום לא היה איש יפה בכל ישראל להלל מאד, מכף רגלו ועד קדקדו לא היה בו מום, ובגלחו את ראשו והיה מקץ ימים לימים אשר יגלח . רבי נהוראי אומר: נזיר היה והיה מגלח אחת לשלשים יום שנאמר: והיה מקץ ימים לימים אשר יגלח. רבי יהודה אומר: נזיר עולם היה והיה מגלח לשנים עשר חדש, שנאמר: ויהי מקץ ארבעים שנה ויאמר אבשלום אל המלך אלכה נא ואשלם את נדרי אשר נדרתי לה' בחברון, כי נדר נדר עבדך בשבתי בגשור בארם לאמר אם ישוב ישיבני ה' ירושלים ועבדתי את ה' .
רבי אומר: כל ערב שבת היה מגלח, שכן דרך בני מלכים להיות מגלחין מערב שבת לערב שבת. וכן הוא הוא אומר: ויקרא אבשלום לפני עבדי דוד ואבשלום רכב על הפרד ויבא הפרד תחת שובך האלה הגדולה ויחזק ראשו באלה ויתן בין השמים ובין הארץ והפרד אשר תחתיו עבר .
וכן סנחריב במה שנתגאה, בו נפרע ממנו, שנאמר: ביד מלאכיך חרפת אדני ותאמר ברב רכבי אני עליתי מרום הרים ירכתי לבנון ואכרת קומת ארזיו מבחור ברשיו ואבואה מלון קצו יער כרמלו, אני קרתי ושתיתי מים זרים ואחרב בכף פעמי כל יארי מצור . לפיכך, ויצא מלאך ה' ויך במחנה אשור מאה שמונים וחמשה אלף וישכימו בבקר והנה כלם פגרים מתים .
הגדול שבהם ממנה על מאה ושמונים וחמשה אלף, והקטן שבהן ממנה על אלפים איש, שנאמר: ואיך תשיב את פני פחת אחד עבדי אדני הקטנים ותבטח לך על מצרים לרכב ולפרשים . וכתיב: זה הדבר אשר דבר ה' עליו, בזה לך לעגה לך בתולת בת ציון, אחריך ראש הניעה בת ירושלים, את מי חרפת וגדפת ועל מי הרימות קול ותשא מרום עיניך על קדוש ישראל. 
וכן נבוכדנצר במה שנתגאה, בו נפרע ממנו, שנאמר: אתה אמרת בלבבך השמים אעלה, ממעל לכוכבי אל ארים כסאי ואשב בהר מועד בירכתי צפון, אעלה על במתי עב, אדמה לעליון, אך אל שאול תורד אל ירכתי בור .
וכן בצור במה שנתגאתה, נפרע ממנה. צור, את אמרת אני כלילת יפי, בלב ימים גבוליך, בניך כללו יפיך . הנני צר במה שנתגאה, בו נפרע ממנו. בן אדם אמר לנגיד צר כה אמר אדני אלקים יען גבה לבך ותאמר אל אני מושב אלהים ישבתי בלב ימים ואתה אדם ולא אל ותתן לבך כלב אלהים וגו', מותי ערלים תמות ביד זרים . הא במה שהגויים מתגאין, בו נפרע מהן. לכך נאמר: כי גאה גאה.