וירא בלק בן צפור. מהו וירא. ראה בפרענות העתידה לבא על ישראל, ושונאן היה יותר מכל שונאים. שכלם היו באין במלחמות ובשעבוד שהן יכולים לעמד בהן. וזה, כאדם שהוא מוציא דבר מפיו לעקר אמה שלמה. וירא בלק. נוח לרשעים שיהו סומין, שעיניהם מביאין מארה לעולם. בדור המבול כתיב: ויראו בני האלהים . וכתיב: וירא חם אבי כנען . וכתיב: ויראו אותה שרי פרעה . וכתיב: וירא אותה שכם בן חמור . וכן כאן, וירא בלק. משל למה הדבר דומה, למלך שהושיב שומרים לשמרו מן הגיס, והוא בטוח עליהם שהיו גבורים. עבר הגיס והרגם, והיה מרתת על עצמו. ואף כך בלק ראה מה נעשה בסיחון ובעוג שהיה מעלה להם שכר לשמרו והיה מתירא מעצמו, ועוד שראה נסים שעשה להם הקדוש ברוך הוא בנחלי ארנון. ויגר מואב. מהו ויגר. כשהיו ישראל נראין לעמונים, נראים עטופים לשלום. וכשנראים למואבים, נראים מזינים למלחמה, שכך כתיב: וקרבת מול בני עמון, אל תצרם  כתיב, למלחמה, כל מין צרה אל תצר להם. ואל תתגר בם , כל מין גרוי. ולמואבים אמר, אל תצר את מואב ואל תתגר בם מלחמה . מלחמה אין אתה עושה, ומה שאתה יכל לחטף מן החוץ, חטף. ולפיכך נראים מזינים, והם נאגרין לעריהם. שאין ויגר אלא לשון אסיפה, שנאמר: אוגר בקיץ בן משכיל . דבר אחר, ויגר לשון גר, שהיו רואין לעצמן כגרים בעולם. ואמרו, ירדו למצרים לגור והאחזו אותה, והיו משכירין להם בתים, שנאמר: ושאלה אשה משכנתה ומגרת ביתה . דבר אחר, ויגר לשון יראה, שהיו מתיראין, שראו כל הארץ ביד ישראל, שבא סיחון ונטל ארץ מואב, שנאמר: והוא נלחם במלך מואב הראשון וגו' . ועוג נטל את כל ארץ בני עמון, שנאמר: כי רק עוג מלך הבשן נשאר מיתר הרפאים וגו' . באו ישראל נטלוה משניהם, גזל שאין בו עולה. והיו אלו רואים את ארצם ביד ישראל, והיו אומרים: לא אמר הקדוש ברוך הוא, כי לא אתן לך מארצו ירשה , והרי ארצנו לפניהם, לכך היו מתיראין. ויקץ מואב, שהיו מתיראין, שהיו רואין את עצמן כקוץ לפניהם.