צו את בני ישראל. זה שאמר הכתוב: שדי לא מצאנהו שגיא כח וגו' . וכתיב: הן אל ישגיב בכחו . כיצד יתקימו שני כתובים אלו. אלא, כשהוא נותן לישראל, נותן להם לפי כחו. וכשהוא מבקש מהן, אין מבקש אלא כפי כחן. ראה מה כתיב: את המשכן תעשה עשר יריעות . לכך כתיב: שדי לא מצאנוהו שגיא כח. וכשהוא נותן להם, לפי כחו עתיד הקדוש ברוך הוא לעשות לכל צדיק וצדיק חפה מענני כבוד, שנאמר: וברא ה' על כל מכון הר ציון וגו' . ואומר: כי על כל כבוד חפה . עשן בחפה למה. שכל מי שנותן עיניו עשונות וצרות בתלמידים בעולם הזה, מתמלא חפתו עשן לעולם הבא. אש בחפה למה. מלמד, שכל צדיק וצדיק מתנגה מחפתו של חברו מעלה ממנו, נגה שזיוו מבהיק מסוף העולם ועד סופו. לכך כתיב: הן אל ישגיב בכחו. כשבקש מהם, לא בקש אלא לפי כחם, שנאמר: ואתה תצוה את בני ישראל וגו' . וכשהאיר להם, לפי כחו, שנאמר: וה' הולך לפניהם יומם . לעתיד לבא, קומי אורי וגו' . וכתיב: והיה אור הלבנה כאור החמה . הוי, הן אל ישגיב בכחו. כשבקש מהם, לא בקש אלא לפי כחן, שנאמר: ראשית בכורי אדמתך . וכשנותן להם, לפי כחו, שנאמר: ועל הנחל יעלה על שפתו מזה ומזה כל עץ מאכל לא יבל עלהו ולא יתם פריו לחדשיו יבכר וגו' . מהו לחדשיו יבכר. שכל אילן ואילן מחדש בכורים כל חדש וחדש, לא כבכורי חדש זה בכורי חדש אחר. כשבקש מהן, לא בקש אלא כפי כחם, שנאמר: ולקחתם לכם ביום הראשון פרי עץ הדר וגו' . וכשהוא נותן, לפי כחו, שנאמר: אתן במדבר ארז שטה . וכתיב: תחת הנעצוץ יעלה ברוש .