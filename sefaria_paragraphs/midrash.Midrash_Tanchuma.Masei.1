ילמדנו רבנו, מי שהוא נרדף מן הגיס ומן הלסטים, מהו שיחלל את השבת. כך שנו רבותינו, הנרדף מן הגיס ומן הלסטים, מחלל את השבת ומציל את נפשו. שכן אנו מוצאין בדוד כשבקש שאול להרגו, ברח ונמלט. אמרו רבותינו זכרונם לברכה, מעשה שבאו כתבים רעים מן המלכות לגדולי צפורי בשבת. באו ושאלו את רבי אלעזר בן פרטא, אמרו לו: כתבים רעים באו אלינו מן המלכות, מה אתה אומר, נברח. והיה מתירא לומר להם ברחו. אמר להם ברמז, ולי אתם שואלים, לכו ושאלו את יעקב ואת משה ואת דוד. ביעקב כתיב: ויברח יעקב שדה ארם . במשה כתיב: ויברח משה מפני פרעה . בדוד כתיב: ודוד נס וימלט . וכן הוא אומר, לך עמי בא בחדריך וסגר דלתך בעדך וגו' . ומנין שפקוח נפש דוחה את השבת. דכתיב: ושמרתם את חקתי ואת משפטי אשר יעשה אותם האדם וחי בהם , ולא שימות בהם. וכתיב במילה, וביום השמיני ימול וגו' . ימול, ואפלו בשבת. והלא דברים קל וחמר. ומה מלה שהיא אחד ממאתים וארבעים ושמונה איברים שבאדם, דוחה את השבת. כל גופו של אדם, על אחת כמה וכמה. אמר להם הקדוש ברוך הוא לישראל, בני, הזהרו במצותי ושמרו את התורה, וראו כמה נסים ונפלאות עשיתי לכם משעה שיצאתם ממצרים והפלתי שונאיכם והעברתי אתכם בים והפלתי פחד ורעדה באויביכם, שנאמר: אז נבהלו אלופי אדום וגו' , והשמדתי את האמורי וסיחון ועוג. וכל ארבעים שנה שהייתם במדבר, לא הנחתי אתכם אפלו שעה אחת. כמה שונאים באו עליכם ולא הנחתי אתכם לברח. וכמה נחשים ועקרבים הרגתי מפניכם, שנאמר: המוליכך במדבר הגדול והנורא נחש שרף ועקרב , ולא הנחתי אותם להזיק אתכם. לפיכך אמר לו הקדוש ברוך הוא למשה, כתב את המסעות שנסעו ישראל במדבר, כדי שידעו כמה נסים עשיתי עמהם בכל מסע ומסע. מנין, ממה שקראו בענין אלה מסעי בני ישראל ויכתב משה את מוצאיהם למסעיהם על פי ה'.