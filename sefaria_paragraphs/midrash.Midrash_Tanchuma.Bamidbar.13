איש על דגלו. זה שאמר הכתוב: ימצאהו בארץ מדבר . מציאה גדולה מצא הקדוש ברוך הוא את ישראל. כאדם שהוא מהלך במדבר והוא מוצא שם ענבים, כך מצא הקדוש ברוך הוא את ישראל, שנאמר: כענבים במדבר מצאתי ישראל . לכך נאמר: ימצאהו בארץ מדבר. ובתהו ילל ישמן , תהו היה העולם עד שלא יצאו ישראל ממצרים. ילל ישימון, לילה היה העולם עד שלא קבלו ישראל את התורה. וכיון שבאו להר סיני וקבלו את התורה האיר העולם, שנאמר: כי נר מצוה ותורה אור . מהו יסובבנהו , שהקיפן בענני כבוד. יבוננהו , שהבינם בדברי תורה. יצרנהו , אשרי האזנים ששמעו עד היכן חבבן, עד היכן שמרן, עד היכן נצרן. הוי אומר, עד כאישון עינו . בא וראה היאך חבבן היאך נצרן, שאמר הקדוש ברוך הוא למשה, אמר להם לישראל, שיעשו לי משכן ואשרה שכינתי ביניהם. כביכול, אני מניח את העליונים ויורד ושוכן ביניהם. ולא עוד אלא שעשה אותם דגלים לשמו. אמר ליה הקדוש ברוך הוא למשה, עשה אותם דגלים לשמי. למה, שהם בני, שנאמר: בנים אתם לה' אלהיכם . והם צבאותי, שנאמר: והוצאתי את צבאותי את עמי בני ישראל . לפיכך עשה אותן דגלים לשמי, שנאמר: איש על דגלו.