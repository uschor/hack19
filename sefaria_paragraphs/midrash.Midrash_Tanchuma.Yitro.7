‎ויחד יתרו. אל תקרי ויחד אלא ויהד, שנעשה יהודי. ויאמר יתרו ברוך ה'. למה אמר יתרו ברוך ה'? אמר יתרו: לא הנחתי עבודה זרה בעולם שלא עבדתיה, ולא מצאתי אלוה כאלהי ישראל. עתה ידעתי כי גדול ה' מכל האלהים.
ארבעה אמרו ארבעה דברים, אלו אמרן אדם אחר, היו שוחקין עליו לומר, זה מנין הוא יודע דרכיו של הקדוש ברוך הוא. ואלו הן: משה ונבוכדנצר ויתרו ושלמה. משה אמר: הצור תמים פעלו וגו' . אלו אמרו אדם אחר, היו אומרים מנין הוא יודע? אלא למשה נאה לומר דבר זה, שכתוב בו: יודיע דרכיו למשה . ואף הוא אמר: הודעני נא את דרכך .
שלמה אמר: את הכל עשה יפה בעתו . אלו אמר אדם אחר, היו שוחקין עליו לומר, מי הודיע לו מה יפה בעתו ומה אינו יפה, אלא לשלמה נאה לומר, שלא חסר משלחנו כלום.
אמר רבי חמא בר חנינא, אפלו קח בתמוז ומלספנון בניסן, לא היה שלחנו של שלמה חסר. ולמה אמר, את הכל עשה יפה בעתו. מפני שהטעם משתנה.
נבוכדנצר אמר: וכל דירי ארעה כלה חשיבין וכמצביה עבד בחיל שמיא ודירי ארעא, ולא איתי די ימחא בידה ויאמר לה מה עבדת . אלו אמרו אחר, היו שוחקין עליו והיו אומרים: מנין אותו רשע יודע? אלא לו נאה לומר, שכתוב בו: ובכל די דירין בני אנשא חיות ברא ועוף שמיא יהב בידך והשלטך בכלהון . ויתרו אמר: עתה ידעתי כי גדול ה' מכל האלהים. כי בדבר אשר זדו עליהם, כאדם שבא להטעין משוי על חמורו, ונפרק מעליו המשוי. כך המצרים, חשבו לאבד את ישראל במים, ונשתקעו במים. לכך כתיב: כי בדבר אשר זדו עליהם.