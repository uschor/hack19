אתם נצבים היום. זה שאמר הכתוב: הפוך רשעים ואינם, ובית צדיקים יעמד . כל זמן שהקדוש ברוך הוא מסתכל במעשיהם של רשעים ומהפך בהם, אין להם תקומה. הפך במעשיהם של דור המבול, לא היתה להם תקומה, שנאמר: וימח את כל היקום . הפך במעשיהם של אנשי סדום, ולא היתה בהן תקומה, שנאמר: ויהפך את הערים האל . הפך במעשיהם של מצרים, ולא היתה להן תקומה, שנאמר: לא נשאר בהם עד אחד . הפך במעשה של בבל ולא היתה לה תקומה, שנאמר: והכרתי לבבל שם ושאר ונין ונכד . ועל כלם אמר דוד, שם נפלו פועלי און וגו' . אבל ישראל, נופלין ועומדין. וכן הוא אומר, אל תשמחי אויבתי לי כי נפלתי קמתי וגו' . כי אני ה' לא שניתי וגו' , אמר רבי חנינא בר פפא, אמר הקדוש ברוך הוא, מעולם לא הכיתי אמה ושניתי לה. אבל אתם בני יעקב לא כליתם , שנאמר: חצי אכלה בם , חצי כלין והן אינן כלים. וכך אמרה כנסת ישראל, דרך קשתו ויציבני וגו' . משל למה הדבר דומה, לגבור שהעמיד את הקורה והיה זורק בו את החצים. חציו כלין והקורה במקומה עומדת. אף ישראל כל זמן שהיסורין באין עליהן, היסורין כלין והם במקומן עומדין ואינן כלין. לכך נאמר: הפוך רשעים ואינם. אמר חזקיה בנו של רבי חיא, למה נסמכה פרשה זו לפרשת קללות. לפי ששמעו ישראל מאה קללות חסר שתים שנאמרו בפרשה זו חוץ מארבעים ותשע שנאמרו בתורת כהנים, מיד הוריקו פניהם ואמרו, מי יכול לעמד באלו. מיד קרא אותן משה והיה מפיסן. מה כתיב למעלה מן הענין, ויקרא משה אל כל ישראל וגו', המסות הגדולות וגו', ותבאו אל המקום הזה וגו'. ואתם לא שמעתם בקולי ואמרתם לפני דברים שאתם חיבין עליהם כליה ולא עשיתי אתכם כליה, שנאמר: אבותינו במצרים לא השכילו נפלאותיך וגו' . ולא עוד אלא שאמרתם לעגל, אלה אלהיך ישראל . ואם תאמר מפני מה הגוים נתחיבו כליה ואנו קימין. לפי שבשעה שבאו עליהן יסורין, מבעטים בהן ואינם מזכירין שמו של הקדוש ברוך הוא, שנאמר: שפך חמתך על הגוים אשר לא ידעוך וגו' . אבל ישראל, כשהיסורין באין עליהן, הן נכנעין ומתפללין, שנאמר: צרה ויגון אמצא וגו' . לפיכך אמר להם הקדוש ברוך הוא, אף על פי שקללות הללו באות עליכם, הן מעמידות אתכם. וכן הוא אומר, למען ענתך ולמען נסתך וגו' . וכך אמר להם משה לישראל, אף על פי שהיסורין הללו באין עליכם, יש לכם עמידה. לכך נאמר: אתם נצבים היום כלכם. דבר אחר, מפני מה עשאן משה מצבה. מפני שמשתמשין מדעת לדעת. מדעת משה לדעת יהושע. מדעת יהושע לדעת הזקנים. ואף יהושע עשאן מצבה, שנאמר: ויאסף יהושע את כל זקני ישראל שכמה וגו' . ואף שמואל שמשתמשין מדעתו לדעת מלכים, עשאן מצבה, שנאמר: ועתה התיצבו ואשפטה אתכם . דבר אחר, אתם נצבים היום, מה היום מאיר פעמים ומאפיל פעמים, אף אתם כשאפלה לכם, עתיד להאיר לכם אור עולם, שנאמר: והיה לך ה' לאור עולם . אימתי, בזמן שתהיו כלכם אגדה אחת, שנאמר: חיים כלכם היום . בנהג שבעולם, אם נוטל אדם אגדה של קנים, שמא יכל לשברם בבת אחת. ואלו נוטל אחת אחת, אפלו תינוק משברן. וכן את מוצא שאין ישראל נגאלין עד שיהיו כלן אגדה אחת, שנאמר: בימים ההמה ובעת ההיא נאם ה' יבאו בני ישראל ובני יהודה יחדו וגו' . כשהן אגודים, מקבלין פני שכינה.