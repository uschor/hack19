ראובן שמעון לוי ויהודה , כל השבטים לשם גאולתן נקראו,  
ראובן ויאמר ה' ראה ראיתי וגו' ,  
שמעון וישמע אלהים את נאקתם ,  
לוי ונלוו גוים רבים אל ה' ,  
יהודה ואמרת ביום ההוא אודך ה' ,  
יששכר כי יש שכר לפעולתך ,  
זבולון שמו של בית המקדש, בנה בניתי בית זבול לך ,  
דן וגם את הגוי אשר יעבודו דן אנכי 
נפתלי נופת תטופנה שפתותיך כלה ,  
גד לשם המן, והמן כזרע גד הוא ,  
אשר לשם הגאולה, ואשרו אתכם כל הגוים ,  
יוסף והיה ביום ההוא יוסיף ה' שנית ידו ,  
בנימן נשבע ה' בימינו ,  
הוי כל שמות השבטים על שם הגאולה נקראו.
א"ר יהושע דסכנין בשם ר' לוי שמותן של שבטים שוין בכ"מ, אלא זה מקדים לזה, ומאחר לזה, ללמדך שלא היו אלו גדולים מאלו, ולמה מקדים אלו לאלו, לפי שהן תקרתן של עולם, ומי שהוא מקרה כראוי נותן ראשה של תקרה זו בצד ראשה של אחרת, לפיכך הוא מקדים אלו לאלו, ומנין שהן תקרתו של עולם, שנאמר שמע אלי יעקב וישראל מקוראי .