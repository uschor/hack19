‎ויגד משה לאהרן את כל דברי ה'. התחיל משה אומר לו כל מה שאמר לו הקדוש ברוך הוא, היאך ילך והיאך יעשה האותות. כיון שהלכו, השוו אצל הזקנים, שנאמר: וילך משה ואהרן ויאספו את כל זקני בני ישראל. לעולם הזקנים מעמידין את ישראל, וכן הוא אומר: וכל ישראל וזקניו ושופטיו עומדים מזה ומזה לארון . אימתי ישראל עומדין? כשיש להם זקנים. למה? כשהיה בית המקדש קים היו נשאלין בזקנים, שנאמר: שאל אביך ויגדך זקניך ויאמרו לך . שכל מי שנוטל עצה מן הזקנים, אינו נכשל. תדע לך, כששלח בן הדד אצל מלך ישראל, כה אמר בן הדד כספך וזהבך לי הם ונשיך ובניך הטובים לי הם . שלח לו מלך ישראל, כדברך אדני המלך לך אני וכל אשר לי. שלח לו פעם שניה, כי אם כעת מחר אשלח את עבדי אליך וחפשו את ביתך ואת בתי עבדיך והיה כל מחמד עיניך ישימו בידם ולקחו. כל מה שתבע בראשונה, אינו חמדה. בקש כסף וזהב והן חמדה, שנאמר: ובאו חמדת כל הגוים . בקש נשים והן חמדה, שנאמר: בן אדם הנני לקח ממך את מחמד עיניך במגפה . בקש בנים והן חמדה, שנאמר: והמתי מחמדי בטנם . הוי, כל מה שתבע בראשונה חמדה. ומה הוא והיה כל מחמד עיניך, דבר שהוא חמדה מתוך חמדה. ואיזו? זו התורה, שנאמר: הנחמדים מזהב ומפז רב 
כיון ששמע מלך ישראל כך אמר: אין זו שלי. הדבר הזה של זקנים. מיד ויקרא מלך ישראל לכל זקני הארץ ויאמר דעו נא וראו כי רעה זה מבקש כי שלח אלי לנשי ולבני ולכספי ולזהבי ולא מנעתי ממנו, ויאמרו אליו כל הזקנים וכל העם אל תשמע ולוא תאבה . כיון ששמע לעצת הזקנים, מיד ויצא מלך ישראל ויך את הסוס ואת הרכב והכה בארם מכה גדולה. הוי, לעולם נמלכים בזקנים. וכן כתיב: קרא משה לאהרן ולבניו ולזקני ישראל .
אמר רבי עקיבא: למה נמשלו ישראל לעוף? מה עוף אינו פורח בלא כנפים, אף ישראל אינן יכולין לעמד בלא זקנים. גדול כח הזקנים. אם זקנים הם, חביבין לפני הקדוש ברוך הוא. ואם נערים, נטפלה בהן ילדות.
תני רבי שמעון בר יוחאי, בכמה מקומות שנינו שחלק הקדוש ברוך הוא כבוד לזקנים. בסנה, דכתיב: לך ואספת את זקני ישראל . וכתיב: ושמעו לקלך ובאת אתה וזקני ישראל אל מלך מצרים. בסיני, דכתיב: ואל משה אמר עלה אל ה' אתה ואהרן נדב ואביהו ושבעים מזקני ישראל . באהל מועד, קרא משה לאהרן ולבניו ולזקני ישראל . לעתיד לבוא כי מלך ה' צבאות בהר ציון ובירושלים ונגד זקניו כבוד .
רבי אבין אמר: עתיד הקדוש ברוך הוא להעמיד את זקני ישראל כגרן, והוא יושב בראש כלם כאב בית דין ודנין את אמות העולם, שנאמר: ה' במשפט יבוא עם זקני עמו ושריו . על זקני עמו ושריו אין כתיב כאן, אלא עם זקני עמו ושריו, יושב עמהן ודנין אמות העולם. ומה אומר להם: אתם בערתם הכרם, אלו ישראל, שנאמר: כי כרם ה' צבאות בית ישראל . גזלת העני בבתיכם, שנאמר: כי ה' יסד ציון ובה יחסו עניי עמו. .
וכן דרך המלכים לישב עגלה כגרן, ומלך ישראל ויהושפט מלך יהודה ישבים איש על כסאו מלבשים בגדים בגרן.  וכי בגרן ישבו? אלא כדתנינן, סנהדרין היו יושבין כחצי גרן עגלה, כדי שיהו רואין זה את זה, ושני סופרי הדינין יושבין לפניהן וכותבין דברי המחיבין ודברי המזכין. אמר שלמה: אני ראיתי יושב עמהן ודן בתוכם, שנאמר: נודע בשערים בעלה בשבתו עם זקני ארץ .