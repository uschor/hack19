זכור את אשר עשה לך וגו'. כאן כתיב זכור, ובשבת כתיב זכור, שניהם שוין. אמר שלמה, אמרתי אני בלבי כמקרה הכסיל גם אני יקרני ולמה חכמתי אני אז יתר . ואמרתי, כי אין זכרון לחכם עם הכסיל לעולם . אף על פי שכתוב בשבת זכור ובעמלק זכור אינן שוין. אמר שלמה, כמקרה הכסיל גם אני יקרני. משל למה הדבר דומה, למלך שעשה סעודה וזמן את האורחים. נכנס הקערה לפניו מלא כל טוב, אמר, זכור פלוני אוהבי. משקנח את הקערה, אמר, זכור פלוני שונאי. אמרו לו אוהביו, זה הזכרת וזה הזכרת. אמר להם: לזה הזכרתי על קערה מלא כל טוב, ולזה הזכרתי על קערה ריקה. כך, השבת כתיב בה, זכור את יום השבת לקדשו , ולכבדו במאכל ובמשתה ובכסות נקיה. ובעמלק כתיב: זכור את אשר עשה לך עמלק. על מה אתה זוכרו. על שלחן ריקם, שנאמר: תמחה את זכר עמלק מתחת השמים.