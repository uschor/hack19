הנך יפה רעיתי הנך יפה, הנך יפה במצוות, הנך יפה בגמילות חסדים. הנך יפה במצוות עשה. הנך יפה במצוות לא תעשה. הנך יפה במצוות הבית, בחלוק תרומה ומעשרות. הנך יפה במצוות השדה, בלקט שכחה ופאה, ומעשר עני וההפקר, הנך יפה בכלאים, הנך יפה בסדין בציצית, הנך יפה בנטיעה, הנך יפה בערלה, הנך יפה בנטע רבעי הנך יפה במילה, הנך יפה בפריעה, הנך יפה בתפלה, הנך יפה בקריאת שמע, הנך יפה במזוזה, הנך יפה בתפלין, הנך יפה בסכה, הנך יפה בלולב ואתרוג, הנך יפה בתשובה, הנך יפה במעשים טובים, הנך יפה בעולם הזה, הנך יפה בעולם הבא.
עיניך יונים, עיניך הן סנהדרין, שהם עינים לעדה, הדא הוא דכתיב : והיה אם מעיני העדה, רמ"ח אברים יש באדם, וכלם אינן הולכים וחוזרים אלא אחר העינים, כך אין ישראל יכולין לעשות דבר חוץ מסנהדרין שלהם. יונים, מה היונה הזאת תמה, כך ישראל נאים בהלוכן, כשהן עולין לפעמי רגלים. מה יונה זאת מצינת, כך ישראל מצינין, בתגלחת, במילה, בציצית. מה יונה זו צנועה, כך ישראל צנועים. מה יונה זו פושטת צוארה לשחיטה, כך ישראל, שנאמר : כי עליך הרגנו כל היום. מה יונה זו מכפרת על העונות, כך ישראל מכפרים על האמות, שכל אותן שבעים פרים שמקריבים בחג, כנגד שבעים אמות שלא יצדה העולם מהם, הדא הוא דכתיב : תחת אהבתי ישטנוני ואני תפלה. מה יונה זו משעה שמכרת בן זוגה, עוד אינה ממירה אותו באחר, כך ישראל משעה שהכירו להקדוש ברוך הוא, לא המירוהו באחר. מה יונה זו נכנסת לקנה ומכרת את קנה ושובכה וגוזליה ואפרוחיה וחלונותיה, כך הן שלש שורות של תלמידי חכמים כשהן יושבין לפניהם, כל אחד ואחד מכיר את מקומו. מה יונה זו אף על פי שאת נוטל גוזליה מתחתיה, אין מנחת שובכה לעולם, כך ישראל אף על פי שחרב בית המקדש לא בטלו שלש רגלים בשנה. מה יונה זו מחדשת בכל חדש וחדש גרן, כך ישראל מחדשין בכל חדש תורה ומעשים טובים. מה יונה זו שוגרת רוגליות הרבה וחוזרת לשובכה, כך ישראל, הדא הוא דכתיב : יחרדו כצפור ממצרים, זה דור המדבר. וכיונה מארץ אשור, אלו עשרת השבטים. אלו ואלו והושבתים על בתיהם נאם ה'. רבי אומר יש מין יונה שמאכילים אותה, וחברותיה מריחות אותה ובאות אצלה לשובכה. כך בשעה שהזקן יושב ודורש הרבה גרים מתגירים באותה שעה, כגון יתרו, הוא שמע ואתא, רחב שמעה ואתיא, אף בחנניא מישאל ועזריה, הרבה גרים נתגירו באותה שעה, מה טעם : כי בראותו ילדיו, מה כתיב בתריה : וידעו תעי רוח.
רבי היה יושב ודורש ונתנמנם הצבור, בקש לעוררן, אמר ילדה אשה אחת במצרים ששים רבוא בכרס אחת, והיה שם תלמיד אחד ורבי ישמעאל ברבי יוסי שמו, אמר ליה מאן הות כן, אמר ליה זו יוכבד שילדה את משה ששקול כנגד ששים רבוא של ישראל, הדא הוא דכתיב : אז ישיר משה ובני ישראל, : ויעשו בני ישראל ככל אשר צוה ה' את משה, : ולא קם נביא עוד בישראל כמשה.
עיניך יונים, כיונים דוגמא דידך דמיא להדא יונה, מה יונה זו הביאה אורה לעולם, אף את מביאה אורה לעולם, שנאמר : והלכו גוים לאורך. ואימתי הביאה יונה אורה לעולם, בימי נח, הדא הוא דכתיב : ותבא אליו היונה לעת ערב והנה עלה זית טרף בפיה, מהו טרף בפיה, קטיל, כמה דתימר : טרף טרף יוסף. אמר רבי ברכיה אלולי קטל יתיה, אילן רב הוה מתעביד. ומהיכן הביאה אותו, רבי לוי אמר משמטוטי ארץ ישראל הביאתו, הדא היא הא דאמרין בריתא, ארץ ישראל לא לקת במוי דמבולא, הוא שנאמר על ידי יחזקאל : בן אדם אמר לה את ארץ לא מטהרה היא לא גשמה ביום זעם. אמר רבי יוחנן אפלו אצטרבלין של רחים נמחו במים. רבי טריי אמר שערי גן עדן נפתחו לה ומשם הביאתו. אמר ליה רבי איבו, אלו מגן עדן הביאה אותו, לא היה לה להביא דבר מעלה, כגון קנמון ובלסמון, אלא רמז רמזה לנח ואמרה לו, מרי נח, מר מזה מתחת ידו של הקדוש ברוך הוא, ולא מתוק מתחת ידיך.