‎ויסעו בני ישראל מרעמסס. מרעמסס לסכות ארבעים פרסה, והיה קולו של משה נשמע מסכות. ואל תתמה, שהרי אבק שזרק, הלך מהלך ארבעים יום, שנאמר: והיה לאבק על כל ארץ מצרים. ומצרים מהלך ארבעים יום, וכל שכן קולו. רבי עקיבא אומר: סכות, אלו עננים, כענין שנאמר: כי על כל כבוד חפה . וכן לעתיד לבא, וסכה תהיה לצל יומם וגו' . לבד מטף, קטנים ונשים. ויאפו, לשו ולא הספיקו לאפות עוגות. ואין עוגה אלא לשון חררה, שנאמר: אך עשי לי משם עגה קטנה . נס גדול נעשה להן, שאכלו ממנו שלשים יום ששים פעמים, עד שירד להן את המן. וגם צדה לא עשו להם, להודיע שבחן של ישראל, שלא אמרו היאך נצא למדברות ולים ואין לנו צדה, מלמד, שהאמינו. ועליהם מפרש בקבלה, הלך וקראת באזני ירושלים וגו'  ומה שכרן? קדש ישראל לה' .
ומושב בני ישראל אשר ישבו במצרים שלשים שנה וארבע מאות שנה. וכתיב: ועבדום וענו אתם ארבע מאות שנה . הרי שני פסוקים מכחישין זה את זה. כיצד? עד שלא נולד יצחק, נגזרה גזרה. ומשנולד יצחק, חשב הקדוש ברוך הוא, שנאמר: כי גר יהיה זרעך . ואברהם חשב משעת הגזרה. כתיב ארבע מאות שנה. וכתיב ודור רביעי ישובו הנה . הא כיצד? עשו תשובה, אגאלם לדורות. ואם לאו, לשנים. ויהי מקץ שלשים שנה וגו'. כשהגיע הקץ, לא עכבם כהרף עין. בחמשה עשר בניסן נגזרה גזרה ונדבר עם אברהם אבינו בין הבתרים. בחמשה עשר בניסן באו מלאכי השרת לבשרו על יצחק. בחמשה עשר בניסן נולד יצחק. בחמשה עשר בניסן נגאלו ממצרים. בחמשה עשר בניסן עתידין להגאל משעבוד גליות. ויהי מקץ שלשים שנה. קץ אחד לכלם.
ליל שמרים הוא לה' להוציאם מארץ מצרים הוא הלילה הזה, שבו עתידין להגאל, דברי רבי יהושע. רבי אליעזר אומר: בתשרי עתידין להגאל, שנאמר: תקעו בחדש שופר וגו' . הוא הלילה הזה, הוא הלילה שאמר הקדוש ברוך הוא לאברהם, בלילה הזה אני גואל את בניך. שמרים, צריכין ישראל להשתמר בו בלילה.