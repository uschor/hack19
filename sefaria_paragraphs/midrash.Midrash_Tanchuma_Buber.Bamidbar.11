 איש על דגלו באותות. זש"ה מי זאת הנשקפה  ,  וגדולים ישראל בדגליהם, וכל האומות מסתכלין בהם, ותמהים ואומרים מי זאת הנשקפה, אמרו להם האומות שובי שובי השולמית , הדבקי לנו ובאי אצלנו, ואנו עושין אתכם שלטונין דוכסין והגמונין,  שובי שובי ונחזה בך , , וישראל אומרין להם מה תחזו בשולמית , ומה גדולה אתם נותנים לנו, שמא כמחולת המחנים , שמא אתם יכולים ליתן לנו כגדולה שנתן לנו ה' אלהינו במדבר, דגל מחנה יהודה, דגל מחנה ראובן, דגל מחנה אפרים, דגל מחנה דן, יכולים אתם לעשות לנו כך, מה תחזו בשולמית, שמא כמחולת המחנים, שאנו חוטאים והוא מוחל לנו, ואומר לנו והיה מחניך קדוש , כך אף בלעם הרשע הביט בהם ויצאה עינו כנגדם שלא היה יכול ליגע בם, שנאמר וישא בלעם את עיניו וירא את ישראל שוכן לשבטיו , התחיל לומר מי יוכל ליגע באלו בני אדם שכל אחד ואחד יושב בדגלו. 