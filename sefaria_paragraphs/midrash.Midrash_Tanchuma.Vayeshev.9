‎ויהי כהיום הזה ויבא הביתה וגו'. רבותינו חולקין בדבר. יש אומרים: לעשות צרכו נכנס ובקש עצמו ולא מצא, דכתיב: ואין איש. ויש אומרים: לעשות מלאכתו, מלאכה שעליו מן הבית.
ורבי יהודה אומר, אותו היום יום זבוחו של נילוס היה ויצאו כלם, ונשתירה היא והוא עמה בבית. ותתפשהו בבגדו, ועלה עמה למטה ובקש עצמו ולא מצא, שראה דמות דיוקנו של אביו, והפיל עצמו בקרקע ונעץ עשר אצבעותיו בקרקע. שכן הוא אומר בברכתו, ותשב באיתן קשתו, לשון נקי דברה תורה. ויפזו זרעי ידיו, שנעץ ידיו בקרקע. למה, מידי אביר יעקב. מיד וינס ויצא החוצה.
אמר לו הקדוש ברוך הוא, אתה נסת ויצאת חוצה, חייך, הים ינוס מפני ארונך, שנאמר: הים ראה וינס .
כיון שראתה שלא שמע לה, התחילה קובלת עליו לרבו, שנאמר: בא אלי העבד העברי אשר הבאת. מיד ויקח אדני יוסף אתו ויתנהו חבוש בבית האסורים שתים עשרה שנה.
ואמרו רבותינו זכרונם לברכה: כיון ששמע רבו כך, רצה להרגו, שנאמר: ויחר אפו. כתיב הכא, ויחר אפו. וכתיב התם, וחרה אפי והרגתי . אמרה לו אשתו, אל תפסיד ממונך. וכל זה לא עשתה אלא שמא יתרצה בה. ובכל יום ויום הולכת אצלו ואומרת לו התרצה לי, והוא אומר כבר נשבעתי. והיא אומרת לו, אני מעורת עיניך. והוא אומר, ה' פוקח עורים. כאן תהא מיתתך בכבלים. והוא אומר, ה' מתיר אסורים. אני מוכרת אותך בארץ רחוקה. והוא אומר, ה' שמר את גרים .
ולא היה צריך לעשות שם אלא עשר שנים. ולמה נתוספו לו שם שתי שנים. אמר הקדוש ברוך הוא, אתה השלכת בטחוני ובטחת בשר המשקים ואמרת לו שתי זכירות, כי אם זכרתני והזכרתני, תשתכח שתי שנים בבית הסהר. לכך כתיב: ויהי מקץ שנתים ימים, שתי שנים ליציאת שר המשקים מבית הסהר.
אמר רבי יהושע בן לוי, בא וראה, שלא כמדת הקדוש ברוך הוא מדת בשר ודם. מדת בשר ודם, מכה באזמל ומרפא ברטיה. והקדוש ברוך הוא, במה שהוא מכה הוא מרפא, שנאמר: כי אעלה ארכה לך וממכותיך ארפאך . יוסף לא נמכר אלא על ידי חלום, שנאמר: ויאמרו איש אל אחיו הנה בעל החלמות הלזה בא, לכו ונמכרנו וגו'. ולא מלך אלא על ידי חלום, שנאמר: ויהי מקץ שנתים ימים ופרעה חלם.