‎ויהי בימי אמרפל. כך פתח רבי תנחומא בר אבא, חרב פתחו רשעים ודרכו קשתם להפיל עני ואביון לטבוח ישרי דרך, חרבם תבוא בלבם וקשתותם תשברנה . חרב פתחו רשעים, זה קין שפתח בהריגת הבל אחיו קדם שנהרג אדם בעולם. חרבם תבוא בלבם, זה למך שהרגו. דבר אחר, חרב פתחו רשעים, זה חנון בן נחש. כיצד? כיון שמת אביו, וישלח דוד לנחמו ביד עבדיו וגו' , ויקח חנון את עבדי דוד ויגלח את חצי זקנם ויכרת את מדויהם בחצי עד שתותיהם וישלחם . מיד שלח חנון לארם נהרים וישכר מהם שלשים ושנים אלף רכב, חוץ מן רבי רבבות אכלוסין שהיו לו ובאו וחנו כלם במקום אחד. אמר לו הקדוש ברוך הוא: רשע, בחרב פתחת, חרבך תבא בלבך. עמדו יואב ואבישי והרגו כלם, שנאמר: ויגש יואב והעם אשר עמו למלחמה בארם וינוסו מפניו .
דבר אחר, חרב פתחו רשעים, אלו ארבעה מלכים אמרפל וחבריו, שעדין לא היתה מלחמה בעולם באו אלו ופתחו בחרב ועשו מלחמה. אמר להם הקדוש ברוך הוא, אתם פתחתם בחרב להפיל עני ואביון, חרבם תבא בלבם. עמד אברהם והרגם.