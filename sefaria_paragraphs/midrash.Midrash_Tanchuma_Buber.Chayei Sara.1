ויהיו חיי שרה. ואברהם זקן בא בימים . זש"ה כי אתה תברך צדיק וגו' , משנברא העולם עד שעמד אברהם היה הקב"ה מברך את עולמו, שכיון שברא לאדם ולחוה הוא ברכן, שנאמר ויברך אותם אלהים וגו' . בירך לנח ולבניו, שנאמר ויברך אלהים את נח ואת בניו , כיון שעמד אברהם עשאו אב לכל הבריות, שנאמר והיה ברכה , הוי כי אתה תברך צדיק ה' כצנה רצון תעטרנו , שנעשה לו הקב"ה כמגן הזה, שנאמר אנכי מגן לך , ואין צנה אלא מגן, שנאמר   הצנה   לפניו , מהו רצון תעטרנו, שבירך לאברהם בזקנה, שנאמר ואברהם זקן.