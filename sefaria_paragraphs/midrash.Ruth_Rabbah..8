רבי אבא בר כהנא פתח : רגזו ואל תחטאו, אמר דוד לפני הקדוש ברוך הוא, עד אימתי הם מתרגזים עלי ואומרים לא פסול משפחה הוא, ולא מרות המואביה הוא. : אמרו בלבבכם על משכבכם, אף אתם לא באתם משתי אחיות, אתם ראו מה עקרכם, ודומו סלה. ואף תמר שלקחה יהודה זקנכם, לא מפסול משפחה הוא, אלא בתו של שם בן נח, מה אתם יש לכם יוחסים, רבי יעקב בר אביה אמר ארגיז יצרך ואל תחטא. ורבנין אמרין אכעיס יצרך ולא תחטא. אלה תולדות פרץ , אמר רבי אבא כל מקום שנאמר אלה, פסל את הראשונים, ואלה, מוסיף על הראשונים וכו' [כדאיתא בבראשית רבה פרשה יב עד בשרו שישמעאל עשה תשובה, עד כאן]. וחצרון הוליד את רם , ולא ירחמאל היה בן קדמאי : ובני חצרון אשר נולד את ירחמאל ואת רם ואת כלובי, אלא שנשא אשה כנענית להתעטר בה, דכתיב : ותהי אשה אחרת לירחמאל ושמה עטרה. ורם הוליד את עמינדב ושלמון, אלא עד כאן עשו סלמות לנשיאים, מכאן ואילך עשו סלמות למלכים. רבי יצחק פתח : אז אמרתי הנה באתי, שירה הייתי צריך לומר שבאתי, ואין אז אלא שירה, שנאמר : אז ישיר משה, מכלל לא יבא הייתי, ובאתי, : במגלת ספר כתוב עלי, במגלה : אשר צוית לא יבאו בקהל לך. בספר : לא יבא עמוני ומואבי, ולא דיו שבאתי, אלא במגלה ובספר כתוב עלי, במגלה, פרץ, חצרון, רם, עמינדב, נחשון, בעז, עובד, ישי, דוד. בספר : ויאמר ה' קום משחהו כי זה הוא. רבי הונא אומר כתיב : כי שת לי אלהים זרע אחר, זרע הבא ממקום אחר, ואיזה זה, זה מלך המשיח. רבי ברכיה ורבי סימון, משל למלך שהיה עובר ממקום למקום ונפלה מרגלית מעל ראשו, עמד המלך וכל פמליא שלו שם, והיו עוברים ושבים אומרים מה טיבו של מלך וכל פמליא שלו כאן, ראו, אמרו נפלה מרגלית מעל ראשו. מה עשה צבר את העפר והביא מכברות וכבר את הצבור האחד ולא מצאה, והשני, ולא מצאה, והשלישי, ומצאה. אמרו מצא המלך את מרגליתו. כך הקדוש ברוך הוא אמר לאברהם : לך לך, לך הייתי מצפה, מה צרך היה לי ליחס שם, ארפכשד, שלח, עבר, פלג, נחור, תרח, אלא בשבילך : אברם הוא אברהם, : ומצאת את לבבו נאמן לפניך. כך אמר הקדוש ברוך הוא לדוד, מה צרך היה לי ליחס פרץ, חצרון, רם, עמינדב, נחשון, שלמון, בעז, עובד, ישי, לא בשבילך : מצאתי דוד עבדי. 