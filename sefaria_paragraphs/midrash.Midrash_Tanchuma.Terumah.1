‎ילמדנו רבנו, מותר תרומה מה היו עושין בה? כך שנו רבותינו: מותר תרומה רקועי זהב היו עושין מהן צפוי לבית קדש הקדשים . את מוצא שתי תרומות בחר הקדוש ברוך הוא, אחת למשכן ואחת לכהנים. תרומת כהנים, על מנת שיהיו בני תורה. אמר רבי ינאי: כל כהן שאינו בן תורה, מתר לאכל על קברו תרומה.
אמר רבי יצחק בשם רבי יוחנן: ראה מה כתיב: כהניה חמסו תורתי ויחללו קדשי . למה? בין קדש לחל לא הבדילו ובין הטמא לטהור לא הודיעו . כיון שאין בן תורה, אינו יודע להבדיל בין קדש לחל ובין הטמא לטהור. ואומר: קדשי בזית ואת שבתתי חללת . למה מבזה את הקדשים? שאינו יודע לשמר שבת. ראה כמה חביבה תרומת כהנים שנתנה לכהנים בני תורה, אבל תרומת המשכן, קראה הקדוש ברוך הוא לשמו, שנאמר: ויקחו לי תרומה.