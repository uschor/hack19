‎בנימין זאב יטרף. זה שאמר הכתוב: כי לא יעשה אדני אלהים דבר כי אם גלה סודו אל עבדיו הנביאים . בראשונה היה הסוד ליראיו, שנאמר: סוד ה' ליראיו . חזר ונתנו לישרים, שנאמר: ואת ישרים סודו . חזר ונתנו לנביאים, שנאמר: כי אם גלה סודו אל עבדיו הנביאים.
כל מה שהיו הצדיקים עושין, ברוח הקדש עושין. יעקב שברך יהודה המשילו כאריה, שנאמר: גור אריה יהודה. ומזוגו כנגד מלכות בבל, שנאמר בה: קדמיתא כאריה , ודניאל חנניה מישאל ועזריה מזדוגין לה. וליוסף מזדוג כנגד מלכות אדום.
אמר רבי שמואל בר נחמן, מסרת אגדה היא, שאין עשו נופל אלא ביד בני בניה של רחל, שנאמר: אם לוא יסחבום צעירי הצאן . משה
זוג שבט לוי כנגד מלכות יון המקדוני. בני חשמונאי שהן מלוי, לוי שבט שלישי, וזו מלכות שלישית. לוי שלש אותיות, יון שלש אותיות. זה מקריב פרים, וזו כותבת בקרן השור, אין להם חלק באלהי ישראל. אלו מרבין, ואלו מעוטין. משה ראה אותן וברכן, שנאמר: ברך ה' חילו .
מקיש לבנימין כנגד מלכות מדי, שמרדכי פורע ממנה, שהוא משבט בנימין. וכתיב במלכות מדי, וארו חיוה אחרי תנינה דמיה לדב . שהקישה כנגד שבט בנימין שנמשל בזאב, שנאמר: בנימין זאב יטרף. מה זאב חוטף, כן שבטו של בנימין חוטף. שכן הוא אומר, וראיתם והנה אם יצאו בנות שילו לחול במחלות ויצאתם מן הכרמים וחטפתם . הרי כשם שהזאב חוטף, כך בנימין.
וכן בשופטים באהוד, ויעש לו אהוד חרב ולך שני פיות , שהיא אוכלת בשני עולמים, שהיה עוסק בתורה, שכתוב בה, וחרב פיפיות בידם , שזוכה בעולם הזה ולעולם הבא.
נכנס אצל עגלון, אמר לו: דבר אלהים לי אליך ויקם מעל הכסא. אמר לו הקדוש ברוך הוא, חלקת לי כבוד ועמדת מעל הכסא, חייך, אני מעמיד מבתך בן שישב על כסאי. ואיזו, זו רות המואביה. כיון שעמד שלמה, וישב שלמה על כסא ה' למלך . מה כתיב באהוד, ויקח את החרב מעל ירך ימינו ויתקעה בבטנו. בבקר יאכל עד, ויתקעה בבטנו. ולערב יחלק שלל, מדבר בארצו.
בנימין זאב יטרף, מדבר בארצו שהיא מבכרת פרותיה. לפיכך בבקר יאכל עד. ולערב יחלק שלל, זו בית אל המלקשת פרותיה.
בנימין זאב יטרף, מדבר בשאול. בבקר יאכל עד, שנאמר: ושאול לכד המלוכה על ישראל וילחם סביב בכל איביו במואב ובבני עמון וגו' . ולערב יחלק שלל, וימת שאול ושלשת בניו ונשא כליו . הוי, ולערב יחלק שלל.
דבר אחר, בנימין זאב יטרף, מדבר באסתר המלכה. בבקר יאכל עד, ויבא המלך והמן לשתות . ולערב יחלק שלל, ויתלו את המן. מה כתיב אחריו, ביום ההוא נתן המלך אחשורוש לאסתר המלכה את בית המן.
דבר אחר, בנימין זאב יטרף, מדבר בקרבנות. בבקר יאכל עד, את הכבש האחד תעשה בבקר . ולערב יחלק שלל, ואת הכבש השני וגו'.
ומדבר במזבח שהיה אמה אחת מן המזבח בתוך חלקו של בנימין, ואף על פי כן לא היתה האש זזה מתוך חלקו, לקים מה שנאמר: חפף עליו כל היום .