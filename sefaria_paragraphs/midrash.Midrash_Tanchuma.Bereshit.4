‎בראשית ברא אלהים. ילמדנו רבנו, הבונה בית חדש כיצד צריך לברך? כך שנו רבותינו זכרונם לברכה, הבונה בית חדש מברך שהחיינו, כדי שיעשה נחת רוח ליוצרו.
וכן אתה מוצא שלא נתנו המועדות לישראל אלא להנאת עצמן. אמר הקדוש ברוך הוא, אתם ההניתם עצמכם, תהיו שונין לשנה הבאה, שנאמר: ושמרת את החקה הזאת למועדה מימים ימימה , תהיו שונין מימים ימימה. הוי אומר, שכשם שהאדם מברך להקדוש ברוך הוא, כך ה' מברכו.
אמר רבי חנינא, יש לנו ללמד ממקום אחר, אלה תעשו לה' במועדיכם . אלה עשיתם לא נאמר, אלא תעשו. תעשו כן לשנה הבאה. לפיכך הבונה בית חדש והקונה כלים חדשים, צריך לברך.
שכשברא הקדוש ברוך הוא עולמו מה כתיב שם, ויברך אלהים את יום השביעי . וכן כשברא את החיות ואת העופות, ויברך אתם אלהים . וכן באדם, ויברך אתם ויקרא את שמם אדם . וכן בשרצים. וכן לענין מזון.
אמר רבי חנינא בן גמליאל, בנהג שבעולם, חטין מלמטה ומים מלמעלן. והקדוש ברוך הוא אינו עושה כן, אלא חטין מלמעלה, שנאמר: הנני ממטיר לכם לחם מן השמים . ומים מלמטה, שנאמר: עלי באר ענו לה .
אמר רבי ברכיה, בנהג שבעולם, ספוג בידו, עצרו, ירדו המים, פתח עמדו המים. והקדוש ברוך הוא אינו כן. עצר, עמדו המים, שנאמר: הן יעצר במים וייבשו . פתח, ירדו מים שנאמר: יפתח ה' לך את אוצרו הטוב וגו' .
אמר רבי יצחק, בשר ודם בונה פלטין, בונה התחתון ואחר כך בונה העליון. והקדוש ברוך הוא בתחלה ברא עליונים ואחר כך ברא התחתונים, שנאמר: בראשית ברא אלהים את השמים ואחר כך ואת הארץ.