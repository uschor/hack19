‎הנני עמד לפניך שם על הצור . אמר לו הקדוש ברוך הוא: כל מקום שאתה מוצא שם רשם רגלי אדם, שם אני לפניך. והכית בצור, מכאן אמר רבי יוסי בן זמרה, שהמטה של סמפירינון היה, שנאמר: והכית בצור . על הצור אינו אומר כן אלא בצור. ויצאו ממנו מים ושתה העם. ויקרא שם המקום מסה . רבי יהושע אומר: משה קראו מסה, שנאמר: ויקרא שם המקום מסה. רבי אלעזר המודעי אומר: המקום קראו מסה ומריבה. מכאן לבית דין הגדול שהוא קרוי מקום. ויצעק משה אל ה' לאמר מה אעשה לעם הזה עוד מעט וסקלני . אמר משה לפני הקדוש ברוך הוא: רבון העולם, בינך לבינם אני הרוג. אתה אומר לי אל תקפיד כנגדן, כי תאמר אלי שאהו בחיקך . והם בקשו לסקלני. כאן, הקדוש ברוך הוא ממיך, ומשה מגביה. ובמקום אחר, הקדוש ברוך הוא מגביה ומשה ממיך, כענין שנאמר: ועתה הניחה לי ויחר אפי בהם ואכלם, ויחל משה . אמר לו הקדוש ברוך הוא למשה: כך אתה אומר, עוד מעט וסקלני. עבר לפני העם, נראה מי סוקל אותך. התחיל לעבר, עמדו כל ישראל לפניו ונהגו בו כבוד ומורא. אמר לו הקדוש ברוך הוא למשה: כמה פעמים אני מצוה אותך עליהן שלא תקפיד כנגדן, אלא הנהיגם כרועה הצאן, שבשבילן העליתי אותך, ובשבילם תמצא חן וחסד וחיים וכבוד לפני.