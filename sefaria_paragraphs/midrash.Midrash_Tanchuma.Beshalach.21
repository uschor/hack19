‎ויאמר משה אל אהרן קח צנצנת אחת ותן שמה מלא העמר מן. איני יודע מה היה, אם של כסף, אם של זהב, אם של ברזל, אם של עופרת. תלמוד לומר: צנצנת. לא אמרתי אלא דבר המציץ מחברו. אין את מוצא אלא כלי חרס. ותן שמה מלא העמר מן. רבי אלעזר אומר: לדורות. רבי אליעזר אומר: לימות המשיח. שבשעה שאמר ירמיה לישראל מפני מה אין אתם עוסקין בתורה? אמרו לו: אם אנו עוסקין בתורה במה נתפרנס? באותה שעה הוציא להן צנצנת המן ואומר להם, הדור אתם ראו דבר ה', המדבר הייתי לישראל אם ארץ מאפליה מדוע אמרו עמי רדנו לו נבוא עוד אליך . אבותיכם שעסקו בתורה, ראו מהיכן נתפרנסו, ואתם עסקו בתורה ואני אפרנס אתכם מזה. זו אחד משלשה דברים שעתיד אליהו להעמיד להן לישראל, צנצנת המן, וצלוחית שמן המשחה. וצלוחית המים. ויש אומרים: אף מקלו של אהרן שקדיו ופרחיו, שנאמר: השב את מטה אהרן לפני העדות למשמרת לאות לבני מרי .
וזה אחד משלשה דברים שהיו ישראל מתרעמים עליהם והיו אומרים: מיני פרעניות הן, אלו הן: הקטרת והארון והמטה. הקטרת, של פרעניות היא, שהרגה נדב ואביהו. לפיכך הודיען שהיא של כפרה, שנאמר: ויתן את הקטרת ויכפר על העם . הארון, אמרו של סמפירינון היה, הוא הרג את עזה ואנשי בית שמש, שנאמר: ויחר אף ה' בעזה ויכהו שם האלהים על השל וימת שם עם ארון האלהים . וכתיב: ויך באנשי בית שמש כי ראו בארון ה' ויך בעם שבעים איש חמשים אלף איש ויתאבלו העם . לפיכך הודיעם שהוא של ברכה, דכתיב: וישב ארון ה' בית עבד אדם הגתי שלשה חדשים ויברך ה' את עבד אדום ואת כל ביתו .
המטה, של סמפירינון היה, הוא הביא המכות על המצרים במצרים ועל הים. לפיכך ידעו שהוא של נסים, ויאמר ה' אל משה עבר לפני העם וקח אתך מזקני ישראל ומטך אשר הכית בו את היאר, מפני התרעמת.