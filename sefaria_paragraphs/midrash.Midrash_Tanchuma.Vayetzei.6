‎ויזכר אלהים את רחל. ילמדנו רבנו, הרואה אדם נאה כיצד הוא מברך. כך שנו רבותינו, הרואה בריות טובות ואילנות טובות אומר, ברוך שככה לו בעולמו. אין לך נאה מן רחל, ובשביל נויה בקש יעקב לשא אותה, והיה משלח סבלונות לתנם לרחל, ולבן נותנן ללאה והיתה רחל שותקת.
אמר רבן שמעון בן גמליאל, כל ימי גדלתי בין החכמים ולא מצאתי לגוף טוב אלא שתיקה . רחל תפשה בשתיקה, עמדה זרעה בשתיקה, ראתה סבלונותיה ביד אחותה ושתקה. בנימין בנה, האבן שלו מן האפוד ישפה, יודע במכירת יוסף ושותק. וזהו ישפה, יש לו פה ושותק. שאול בן בנה, ואת דבר המלוכה לא הגיד לו . אסתר, אין אסתר מגדת מולדתה .
לאה תפשה בהודיה, עמדה זרעה בהודיה אחריה. היא אמרה, הפעם אודה את ה'. יהודה בנה אחריה, יהודה אתה יודוך אחיך . דוד, הודו לה' כי טוב . דניאל, מצלא ומודא . אמר רבי יהודה, גדולה שתיקה, שבזכות שתיקתה של רחל, זכתה והעמידה שני שבטים בישראל אפרים ומנשה יתר על השבטים.
ולמה שתקה. אמר רבי שמעון בר יוחאי, אמרה אם משלחת אני ומודעת ליעקב שאבא נותן לאחותי מה שהוא משלח לי, אינו נוטל אותו, ואבא אין משיאני לו, ואני מתרחקת מן הגוף הצדיק הזה.
אמר לה הקדוש ברוך הוא, את שתקת, חייך, בזכות אותה שתיקה אני זוכרך, שנאמר: ויזכר אלהים את רחל.