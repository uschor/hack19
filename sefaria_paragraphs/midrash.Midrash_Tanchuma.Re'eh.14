דבר אחר, עשר תעשר, זה שאמר הכתוב: והארץ חנפה תחת יושביה כי עברו תורות חלפו חק וגו' . אמר רבי יצחק, את כבר מחנף לה והיא מחנפה לך. מראה לך קמה ואינה מראה לך גדיש, מראה לך גדיש ואינה מראה לך קמה, מראה לך קמה ואינה מראה לך גרן, מראה לך גרן ואינה מראה לך ערמה. למה, כי עברו תורות, שעברו על שתי תורות, תורה שבכתב ותורה שבעל פה. חלפו חק, מעשרות. הפרו ברית עולם , ברית אבות. לפיכך משה מזהיר את ישראל, עשר תעשר. נצר בני מצות אביך וגו' . אמר רב הונא, אבות הראשונים הפרישו תרומות ומעשרות. אברהם הפריש תרומה גדולה, שנאמר: הרמתי יד אל ה' וגו' . ואין הרמה אלא תרומה, כמה דאת אמר: והרמתם ממנו תרומת ה' . יצחק הפריש מעשר שני, שנאמר: ויזרע יצחק וגו' . אמר רבי איבא בר כהנא, והלא אין הברכה מצויה לא על המדוד, ולא על השקול, ולא על המנוי. ולמה מודדין. בשביל לעשרו, הדא הוא דכתיב: ויברכהו ה' . יעקב הפריש מעשר ראשון, שנאמר: וכל אשר תתן לי וגו' . כותי אחד בא ושאל את רבי מאיר, אמר ליה: לית אתון אמרין, דהדין יעקב אבוכון קשוט הוא. אמר לו: אין, דכתיב: תתן אמת ליעקב חסד לאברהם . אמר ליה: הפריש שבטו של לוי אחד מעשרה שבטים, לא היה להפריש לו עוד שנים. אמר לו רבי מאיר, את אמרת דאינון תרי עשר, ואנא אמר דאינון ארבע עשרה, דכתיב: אפרים ומנשה כראובן ושמעון יהיו לי . אמר לו: והא את מסיע לי, הוספת קמח הוסיף מים. אמר לו: אין את מודה לי דאינון ארבע אמהות שהיו להם ארבעה בכורות, ואין הבכור מתעשר. למה, שהוא קדש, ואין קדש מוציא קדש. אמר לה, טובי אמתך דאת בגוה. לכך כתיב: ואל תטש תורת אמך , אמתך. הוא שדוד אומר, לעשות רצונך אלהי חפצתי וגו' . אמר רבי אחא בר עולא, וכי יש תורה בתוך המעים. לא כך כתיב: ועל לבם אכתבנה , אלא אמר דוד, יבא עלי אם ירד דבר לתוך מעי, אלא כשהוא מעשר, הדא הוא דכתיב: ועל אוצרות המלך עזמות בן עדיאל, ועל האוצרות בשדה בערים ובכפרים ובמגדלות יהונתן בן עזיהו . לפיכך משה מזהיר את ישראל, עשר תעשר.