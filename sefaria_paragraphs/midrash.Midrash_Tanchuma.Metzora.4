זאת תהיה תורת המצרע. ילמדנו רבנו, על כמה דברים נגעים באים על האדם. כך שנו רבותינו, על אחת עשרה דברים הנגעים באים על האדם. על עבודה זרה, ועל חלול השם, ועל גלוי עריות, ועל הגנבות, ועל לשון הרע, ועל המעיד עדות שקר, ועל הדין המקלקל את הדין, ועל שבועת שוא, ועל הנכנס בתחום שאינו שלו, ועל החושב מחשבות של שקר, ועל המשלח מדנים בין אחים. ויש אומרים: אף על עין רעה. על עבודה זרה מנין. שבשעה שעשו ישראל את העגל, לקו בצרעת, שנאמר: וירא משה את העם כי פרע הוא . ונאמר במצרע, וראשו יהיה פרוע. על קללת השם מנין. מגלית, שקלל ואמר, ברו לכם איש וירד אלי . ואין איש אלא הקדוש ברוך הוא, שנאמר: ה' איש מלחמה . וכתיב: היום הזה יסגרך ה' בידי . ואין סגירה אלא צרעת, שנאמר: והסגירו הכהן. על גלוי עריות מנין. דכתיב: ושפח אדני קדקד בנות ציון . ואין ושפח אלא צרעת, שנאמר: ולשאת ולספחת ולבהרת. על הגנבות מנין. שנאמר: הוצאתיה נאם ה' צבאות ובאה אל בית הגנב , הרי על הגנבות. על שבועת שוא מנין. דכתיב: ואל בית הנשבע בשמי לשקר ולנה בתוך ביתו וכלתו את עציו . איזהו דבר שמכלה עצים ואבנים. רבי אומר, זו צרעת, שנאמר: ונתץ את הבית את אבניו ואת עציו. ועל לשון הרע מנין. ממרים, דכתיב: ויפן אהרן אל מרים והנה מצרעת . כתיב: זאת תהיה תורת המצרע, המוציא שם רע. ועל המעיד עדות שקר מנין. שעל שהעידו ישראל עדות שקר ואמרו, אלה אלהיך ישראל , לקו בצרעת, שנאמר: צו את בני ישראל וישלחו מן המחנה וגו' . וכן הוא אומר, וירא משה את העם כי פרע הוא . ועל הדין המקלקל את הדין, שנאמר: לכן כאכל קש לשון אש, וחשש להבה ירפה, שרשם כמק יהיה, ופרחם כאבק יעלה, כי מאסו את תורת ה' . ואין פרחם אלא צרעת, שנאמר: ואם פרוח תפרח הצרעת . ועל הנכנס בתחום שאינו שלו מנין. מן עזיהו שנכנס בתחום הכהנה, שנאמר: והצרעת זרחה במצחו . ועל המשלח מדנים בין אחים מנין. מפרעה, שנאמר: וינגע ה' את פרעה , לפי שנטל שרה מאברהם. ועל עין הרע. אמר רבי יצחק, כיון שעיניו של אדם רעה להשאיל חפציו, אדם הולך ואמר ליה: השאילני מגלך, השאילני קרדמך, או כל כלי חפץ. והוא אומר, ארור הוא מי שיש לו מגל או קרדם. מה הקדוש ברוך הוא עושה, מלקה אותו בצרעת, ובא לכהן ואומר: כנגע נראה לי בבית. והוא מצוה ונתץ את הבית, והכל רואין כליו כשהן גרורין ומוציאן לחוץ, ומפרסמין את כליו. והכל אומרים: לא היה אומר שאין לו מגל, שאין לו קרדם הרי יש לו חפץ פלוני ופלוני שלא רצה להשאיל והיה עינו צרה להשאיל. והוא אומר שקערורות, אל תקרי שקערורות אלא שקע ארורות, שהיה אומר ארור הוא ושקע ביתו. וראו הכל ארורתו, שנאמר: יגל יבול ביתו, נגרות ביום אפו . ויש אומרים: אף על גסות הרוח. מנין, מנעמן, שנאמר: ונעמן שר צבא מלך ארם גבור חיל מצרע , שהיה גס רוח. ואף על האומר דבר בחברו שאין בו. שכן את מוצא במשה, על שאמר, והן לא יאמינו לי ולא ישמעו בקולי , אמר לו הקדוש ברוך הוא, בני מאמינים הם, דכתיב: ויאמן העם . בני מאמינים, דכתיב: והאמין בה' . אלא צריך אתה ללקות. שכל החושד בכשרים לוקה בגופו, שכן כתיב: ויאמר, הבא נא ידך בחיקך ויבא ידו בחיקו ויוצאה והנה ידו מצרעת כשלג . אמר להם הקדוש ברוך הוא לישראל, ראו מה ביניכם לבין האמות. כשהן חוטאין, בגופן אני נוגע תחלה ואחר כך בבתיהם, שנאמר: וינגע ה' את פרעה , ואחרי כן, ואת ביתו . אבל אתם אם חוטאים, בבתיכם אני מלקה תחלה. מנין, ממה שקראו בענין ונתתי נגע צרעת בבית ארץ. ונתתי נגע צרעת בבית ארץ, ארץ מה חטאת שהיא לוקה. אלא בעון בני אדם הארץ לוקה, שנאמר: ארץ פרי למלחה מרעת וגו' . למה מרעת. כדי שיראו הבריות וילמדו. וכן הוא אומר, כי כאשר משפטיך לארץ, צדק למדו יושבי תבל . מפני מה היסורין באין לעולם. מפני הבריות כדי שיראו ויסתכלו ויאמרו, מי שחטא לוקה, ומי שלא חטא אינו לוקה. ולמה העצים והאבנים והכתלים לוקין. כדי שיראו בעליהם ויעשו תשובה. וכך אתה מוצא כשחטאו ישראל, בקש הקדוש ברוך הוא להגלותן בבת אחת קדם האמות, אלא אמר, אם אני מגלה את ישראל תחלה, עכשו נעשין חרפה וקלון לכל האמות. מה עשה. הביא סנחריב הרשע על כל האמות והגלה אותן, שנאמר: ותמצא כקן ידי לחיל העמים , וכתיב: ואסיר גבלות עמים, ועתודתיהם שוסיתי . וישראל רואין שהגליתי את האמות שביניהם ויעשו תשובה, ויראו דין שלימה שאני עושה באמות העולם ויראו משפטי, אולי יעשו תשובה, שנאמר: הכרתי גוים, נשמו פנותם , וכתיב בתריה, אמרתי אך תיראי אותי תקחי מוסר . כיון שלא עשו תשובה, מיד גלו. לפיכך הקדוש ברוך הוא מתרה בהם ומלקה בתיהן כדי שיעשו תשובה, שנאמר: ונתתי נגע צרעת בבית ארץ אחזתכם. חזר בו מוטב ואם לאו לוקה בגופו שכן בפרשה אחרת אומר איש איש כי יהיה זב בבשרו לפיכך האבנים לוקות תחלה. חזר בו, מוטב. ואם לאו, בגדיו לוקין, שנאמר: והבגד כי יהיה בו נגע וגו' . חזר בו, מוטב. ואם לאו, מלקה בגופו, שנאמר: ואיש כי ימרט ראשו . עדין יש במריטת הראש ממש, ספק לטמא ספק לטהר. חזר בו, מוטב. ואם לאו, לוקה בשחין, שנאמר: ובשר כי יהיה בו בעורו שחין ונרפא . שחין, גדול ממריטת הראש. חזר בו, מוטב. ואם לאו, לוקה בחמשה מגלבין, שאת, ספחת, בהרת, נתק, נגע. וכל כך למה. על שלא חזר בו. אמר הכתוב, נכונו ללצים שפטים, ומהלמות לגו כסילים . אמר הקדוש ברוך הוא, עד שלא בראתי את האדם, התקנתי לו את כל אלו. משל לעבד רע שהיה עומד לימכר. כיון שהלך רבו לקנותו, היה יודע בו שהיה עבד רע. לקח עמו כבלים ומגלבין. שאם סרח, יהיה רודה אותו בהן. כיון שסרח, הביא את הכבלים וכבלו, הביא את המגלבין והכהו. אמר ליה העבד, לא היית יודע שאני עבד רע, למה לקחת אותי. אמר ליה: לפי שהייתי יודע שאתה קשה, התקנתי לך כבלים ומגלבין. שאם תסרח, אני רודה אותך בהן. אף הקדוש ברוך הוא יתברך שמו לעולם, עד שלא ברא את האדם, התקין לו את כל היסורין, לפי שהיה יודע כי יצר לב האדם רע מנעוריו, לפיכך התקין לו את כל אלו. שאם סרח, יהיה רודה אותו בהן, שנאמר: נכונו ללצים שפטים, ומהלמות לגו כסילים. מהו ומהלמות. מחה למות, שהוא מתרה בו תחלה. אם חזר בו, מוטב. ואם לאו, מלקה את גופו. מנין, ממה שקראו בענין ונתתי נגע צרעת בבית ארץ אחזתכם. 