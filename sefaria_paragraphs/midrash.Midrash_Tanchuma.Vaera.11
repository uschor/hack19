‎כי ידבר אליכם פרעה. זה שאמר הכתוב: מגיד מראשית אחרית ומקדם אשר לא נעשו, אמר עצתי תקום וכל חפצי אעשה . הקדוש ברוך הוא מגיד מראש מה יהא בסוף. שכן הוא אומר למשה: הנך שכב עם אבתיך וקם העם הזה וזנה . מה שעתידין לעשות אחר מיתתו של יהושע, ועזבני והפר את בריתי , שנאמר: ויעזבו את ה' ולא עבדוהו . הוי, מגיד מראשית אחרית.
אמר רבי פינחס הכהן חמא: כל הקורא פסוק זה, סבור שמא פלוניקיא יש למעלה, שהוא אמר עצתי תקום וכל חפצי אעשה. ומהו וכל חפצי אעשה? שהוא חפץ להצדיק בריותיו, שנאמר: ה' חפץ למען צדקו . למען צדוקו. ואינו חפץ לחיב כל בריה, שנאמר: כי לא אחפץ במות רשע . לכך נאמר וכל חפצי אעשה.