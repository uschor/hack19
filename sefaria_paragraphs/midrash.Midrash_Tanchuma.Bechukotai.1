אם בחקתי. זה שאמר הכתוב: אם חרוצים ימיו מספר חדשיו אתך, חקיו עשית ולא יעבר . מהו אם חרוצים ימיו. בשעה שהקדוש ברוך הוא ברא עולמו, חרץ ימיו של כל אחד ואחד, שנאמר: והיו לאתות ולמועדים ולימים ושנים . ולמי נתנה. לישראל, שנאמר: מגיד דבריו ליעקב חקיו ומשפטיו לישראל . מספר חדשיו אתך, חקיו עשית ולא יעבר. אמר הקדוש ברוך הוא לישראל, אם עשיתם את חקי, אין השטן נוגע בכם, שנאמר: ולא יעבר. אבל אם אינכם עושים חקי, הרי השטן נוגע בכם, שנאמר: מדי עברו יקח אתכם וגו' . חקיו עשית ולא יעבר. כך אמרתי לשלמה בשעה ששאל את החכמה, מה אמרתי לו, וגם אשר לא שאלת נתתי לך גם עשר גם כבוד . אם תקים את התורה ואת החקים, אין מלאך המות נוגע בך, שנאמר: ואם תלך בדרכי לשמר חקי ומצותי כאשר הלך דוד אביך וגו' . הוי, חקיו עשית ולא יעבר. אדם הראשון אלו שמר את התורה ואת המצות שנתתי לו, לא היה מת. לפיכך כתיב: אם בחקתי תלכו וגו'. 