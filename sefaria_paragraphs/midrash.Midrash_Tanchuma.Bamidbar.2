וידבר ה' אל משה במדבר סיני. זה שאמר הכתוב: הדור אתם ראו דבר ה', המדבר הייתי לישראל אם ארץ מאפליה . אמר להם הקדוש ברוך הוא לישראל, על שאמרתם למשה, למה העליתנו ממצרים למות במדבר . המדבר הייתי לישראל, כמדבר עשיתי לכם או כמדבר נהגתי אתכם. בנוהג שבעולם, מלך בשר ודם שיוצא למדבר, שמא מוצא שם שלוה כשם שהיה בפלטרין שלו אכילה ושתיה. ואתם הייתם עבדים למצרים, והוצאתי אתכם משם, והרבצתי אתכם בסבסטין , שנאמר: ויסב אלהים את העם דרך המדבר . מאי ויסב. מלמד שהרביצם כדרך שהמלכים מסבין, רבוצין על מטותיהן. ולא העמדתי לכם שלשה פרעושין אפלו לצער אתכם ואף העמדתי לכם שלשה גואלים משמשין אתכם, שנאמר: ואשלח לפניך את משה אהרן ומרים . בזכות משה אכלתם את המן, שנאמר: ויענך וירעיבך וגו'  ובזכות אהרן הקפתי אתכם ענני כבוד, שנאמר: וה' הולך לפניהם יומם . וכתיב: פרש ענן למסך . שבעה עננים היו, מלמעלה, ומלמטה, ומארבע רוחות העולם, ואחד הולך לפניהם ומכה להם נחשים ועקרבים, ומשוה להם את ההרים ואת העמקים, ושורף את הקוצים ואת הסירות ומעלה עשן, ורואין אותו כל מלכי מזרח ומערב, והיו אומרים אמות העולם, מי זאת עולה מן המדבר וגו' . וכתיב: שמלתך לא בלתה מעליך . והתינוק הזה כל זמן שהוא גדל, לבושו ושמלתו גדלין עמו. הבאר בזכות מרים, שאמרה שירה על הים. אמר רבי ברכיה הכהן בשם רבי לוי, מלך בשר ודם שיש לו מדינה, והוא משלח לתוכה בני אדם גדולים, שיהיו נושאים משאם ועושין משפטם, מי צריך להיות זקוק במזונותיהם, לא בני המדינה. והקדוש ברוך הוא לא עשה כן, אלא שלח למשה ואהרן ומרים, שנאמר: ואשלח לפניך את משה אהרן ומרים , שבזכותן ישראל מתנהגין. המן בזכות משה. תדע לך, שכיון שנסתלק משה, מה כתיב שם, וישבת המן ממחרת . הענן בזכות אהרן, שכשנסתלק אהרן מה כתיב שם, ותקצר נפש העם בדרך , שהיתה השמש זורחת עליהם. והבאר בזכות מרים, שנאמר: ותמת שם מרים ותקבר שם, ולא היה מים לעדה . והיאך היתה הבאר עשויה. כמין סלע כמין כורת, או כדרת, והיתה מתגלגלת ובאה עמהן במסעות. כיון שהיו הדגלים חונין והמשכן עומד, היה אותו הסלע בא ויושב לו בחצר אהל מועד, והנשיאים באין ועומדין על גבה ואומרים: עלי באר ענו לה , והיה עולה. ואחרי כן הבאתי להם שלוים. המדבר הייתי לישראל , שמא כמדבר נהגתי אתכם. אם ארץ מאפליה , לא אני בכבודי הייתי מאיר לכם מאפלכם, שנאמר: וה' הולך וגו' . דבר אחר, מהו מאפליה. שמא אמרתי, שאני מביא להם טובה והלקשתי אותה. ואין מאפליה אלא לשון הלקשה, שנאמר: והחטה והכסמת לא נכו כי אפילות הנה . אמר יהושע, לא נפל דבר אחד מכל הדברים הטובים אשר דבר ה' אלהיכם עליכם הכל באו לכם . מדוע אמרו עמי רדנו . מהו רדנו. לשון משנה הוא, הרודה פת בתנור. אמרו ישראל, כשהפת אפויה בתנור ונטלת ממנו, יכולה היא לקבע בתנור עוד. ואנו היינו בירושלים כבתנור, שנאמר: נאם ה' אשר אור לו בציון ותנור לו בירושלים . והגליתנו לבבל, ומה אתה מבקש ממנו עוד, מדוע אמרו עמי רדנו. דבר אחר, מהו רדנו. כענין שנאמר: כי הוא רודה בכל עבר הנהר מתפסח ועד עזה . אמרו לו: נתצת לנו את בית המקדש וסלקת שכינתך ממנו, מה אתה מבקש עוד, לא נבא עוד אליך . אמר להן, מי יתן לי והייתי במדבר עכשו, שעשיתי לכם אותן הנסים. וכן הוא אומר, מי יתנני במדבר מלון אורחים וגו' . היכן שהייתי מסתלק, שנאמר: ישאו מדבר ועריו וגו' . משל לנשיא שנכנס למדינה, וראו אותו בני המדינה וברחו. נכנס לשניה וברחו מלפניו. נכנס לעיר אחד חרבה, ראו אותו התחילו מקלסין אותו. אמר הנשיא, זו העיר טובה היא מכל המדינות, כאן אני בונה לי אכסניא, ובכאן אני דר. כך כשבא הקדוש ברוך הוא לים, ברח מלפניו, שנאמר: הים ראה וינס . נגלה על הר סיני, ברחו שנאמר: ההרים רקדו כאלים . בא למדבר חרבה, קבלה אותו וקלסה אותו, שנאמר: ישאו מדבר ועריו וגו' . אמר הקדוש ברוך הוא, זה המדבר טובה מכל המדינות, כאן אני בונה לי אכסניה ירד לתוכה, התחילו הכל שמחים, שהקדוש ברוך הוא ירד לתוכו, שנאמר: יששום מדבר וציה ותגל ערבה ותפרח כחבצלת .