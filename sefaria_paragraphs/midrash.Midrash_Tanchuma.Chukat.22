וישלח ישראל מלאכים אל סיחון מלך האמורי. זה שאמר הכתוב: סור מרע ועשה טוב וגו' . ולא פקדה התורה לרדף אחר המצות, אלא, כי יקרא קן צפור לפניך , כי תפגע שור אויבך , כי תראה חמור שנאך , כי תחבט , כי תבצר , כי תבא בכרם רעך . כלם, אם באו לידך, אתה מצוה עליה, ולא לרדף אחריה. והשלום, בקש שלום במקומך, ורדפהו במקום אחר. וכן עשו ישראל. אף על פי שאמר להם הקדוש ברוך הוא, החל רש והתגר בו מלחמה , רדפו את השלום, שנאמר: וישלח ישראל מלאכים וגו'.