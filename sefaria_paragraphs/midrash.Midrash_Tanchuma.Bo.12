‎והיה כי יביאך אל ארץ חמשה עממין שהן שבעה. כאשר נשבע. והיכן נשבע? לאברהם, ביום ההוא כרת ה' את אברם ברית לאמר לזרעך וגו' . ליצחק גור בארץ הזאת כי לך ולזרעך וגו' . ליעקב, הארץ אשר אתה שכב עליה לך אתננה . ועבדת את העבדה הזאת . כעבודה שעבדת במצרים, כן עשה לדורות. ולנו היכן נשבע? והבאתי אתכם אל הארץ אשר נשאתי . אל ארץ הכנעני. למה זכה כנען שנקראת הארץ על שמו? כיון ששמע שישראל באין, פנה את המקום. אמר לו הקדוש ברוך הוא: אתה פנית את המקום, תקרא הארץ על שמך, ואתן לך ארץ יפה כארצך. ואיזו? זו אפריקא. ונתנה לך . שלא תאמר ירשתי אותה מאבותי.
והעברת כל פטר רחם לה', אין העברה אלא הפרשה. וכן את מוצא בנחלות, והעברתם את נחלתו לבתו . שמעון בן עזאי אומר: והעברת מה תלמוד לומר? לפי שהוא אומר: כל אשר יעבר תחת השבט . שומע אני אף היתום במשמע. נאמר כאן עבודה . מה להלן אין קדשה חלה עליו אלא בחיי אמו, אף עבודה האמורה כאן אין קדשה חלה עליו אלא בחיי אמו. אי מה כאן זכרים, אף להלן זכרים. תלמוד לומר: כל אשר יעבר תחת השבט, אחד זכרים ואחד נקבות במשמע. וכל פטר שגר, ששגרתו אמו, יהא פטור מן הבכורה, והבא אחריו אינו בכור.
אשר יהיה לך, חוץ מן המוכר עבר בהמתו לגוי. והלוקח עבר בהמתו מגוי, יכול יהא חיב? תלמוד לומר: אשר יולד בבקרך ובצאנך . הזכרים לה'. אמר רבי יוסי: מכאן אתה למד, רחל שלא בכרה, וכשילדה ילדה שני זכרים ויצאו ראשיהם כאחת, שניהם לכהן, שנאמר: הזכרים לה' . וכל פטר חמר תפדה בשה. ולא בעגל ולא בחיה ולא בשחוטה ולא בכלאים ולא בכוי. פטר חמור אתה פודהו ולא שאר בהמה טמאה. ומאי פדה תפדה . פדה, פטר חמור בלבד. תפדה, שמקדישין את הבהמה טמאה לבדק הבית ופודין אותה מהקדש בדק הבית.
ואם לא תפדה וערפתו, למדנו מצות פדיה קודמת למצות עריפה. ולמה עורפו? אמר הקדוש ברוך הוא: אתה אבדת נכסי כהן, ערפהו ויאבדו נכסיך ולא תהנה מהם. ומנין שאסור בהנאה? נאמר כאן עריפה, ונאמר עריפה בעגלה, דכתיב: וערפו שם את העגלה . מה עגלה ערופה אסורה בהנאה, אף זו אסורה בהנאה. וכל בכור אדם
בבניך תפדה  כלל. בערכך כסף חמשת שקלים , פרט. אין בכלל אלא מה שבפרט. חזר וכלל, וכל בכור אדם תפדה . כלל ופרט. וכלל, אי אתה דן אלא כעין הפרט. מה הפרט מפרש דבר המטלטלין והם נכסים שאין להם אחריות, אף כל דבר המטלטלין והן נכסים שאין להם אחריות. מכאן אמרו: בכל פודין בכורי אדם, חוץ מעבדים ושטרות וקרקעות, שהן נכסים שיש להם אחריות. כל בכור בניך. היו לו חמש נשים וכלן בתולות ובכרו זכרים, חיב לפדותן. פטר רחם אמר רחמנא בכורות הן לכהן ולא לנחלה. ולמה הצרך הכתוב לומר כל בכור בניך תפדה  ? לומר, שאם לא פדאו אביו, הוא חיב לפדות את עצמו. ומכאן את למד, שאדם חיב ללמד את בניו תורה. אם לא למדו אביו, הוא חיב ללמד את עצמו, מקל וחמר, מפדיון.