ויאמרו איש אל רעהו הבה נלבנה לבנים . כל מה שהיו עושין הקב"ה מצליח בידם, כדי לשחק עליהם באחרונה, שנאמר יושב בשמים ישחק , שאילולי לא בנו, היו אומרים אילו בנינו את המגדל היו עולים לשמים ומתלחמים עמו, מה עשה הקב"ה הצליח בידם, להודיעם שאינם כלום בעולם, ואחר  שוחק עליהם והגלה אותם, שנאמר ויפץ ה' אותם משם .  , אמר ר' שמעון בן יוחי נטלו ע"ז ונתנוהו בראש המגדל,  אם גוזר הקב"ה עלינו גזירות יהיה כנגדו ומעכבו, ואין הלשון הזה ונעשה לנו שם, אלא לשון ע"ז, שנאמר ושם אלהים אחרים לא תזכירו , אמר להם הקב"ה אתם אומרים פן נפוץ , אני מפיץ אתכם, שנאמר ויפץ ה' אותם , לקיים מה שנאמר מגורת רשע היא תבואנו . 
 וירד ה' לראות , הכל גלוי לפני הקב"ה, וכתיב כאן וירד ה' לראות, אלא ללמד דרך ארץ לבריות .  
אשר בנו בני האדם . אמר להם אין אתם מביטים בראשונים שהיו לפניכם,  ויאמר ה' הן עם אחד ושפה אחת וגו'   אע"פ שמרדו פשטתי להם ימיני, ואמרתי להם עשו תשובה ואקבל אתכם, כמה שנאמר ועתה ישראל מה ה' אלהיך שואל   , והן אמרו לא יבצר  , אפילו אותן האנשים נבצרים אינן עושין תשובה, שנאמר כבוצר על סלסלות .  
 הבה נרדה  , שעירבב הקב"ה את לשונם ולא היה אחד מהם יודע לשון חבירו, מה היה אותו הלשון שהיו מדברים בו, לשון הקודש היה, שבו נברא העולם, בעולם הזה היו האומות והבריות חולקין על הקב"ה, אבל לעולם הבא כולן שוין כתף אחד לעבדו, שנאמר כי אז אהפוך אל עמים שפה ברורה  , למה שכך אמר הקב"ה לישראל אני מבטל את השעבוד מכם, ומאבד האומות מפניכם, ומקריב אתכם אלי, כדי שתהיו עובדין אותי ביראה, ועוד אמר רוח הקדש על ידי דוד, עבדו את ה' ביראה . 
חסלת פרשת נח