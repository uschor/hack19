כי ימצא. ולא בשעה שמצוי. מכאן אמרו,  משרבו הרצחנים בטלה עגלה ערופה. משבא אליעזר בן דינאי, ותחינא בן פרישה היה נקרא, חזרו  [לקרותו] בן  [הרצחן].

חלל. ולא חנוק. חלל. ולא מפרפר.

באדמה. ולא טמון בגל.

נופל. ולא תלוי באילן.

בשדה. ולא צף על פני המים.

אשר ה' א-להיך נותן לך. לרבות עבר הירדן.

ר' אליעזר אומר, בכולם [אם היה חלל] היו עורפים. א"ל ר' יוסי בר"י, וכי אינו אלא חנוק ומושלך בשדה, שמא היו עורפים!  [א"ל,] בכולם אם היה חלל, עורפים.

לא נודע מי הכהו. [הא נודע], ואפילו אחד  [בסוף העולם] ראהו, לא היו עורפים.

רבי עקיבא אומר, מנין שאם ראוהו ב"ד שהרג, ולא היו מכירים אותו, לא היו עורפים? ת"ל וענו ואמרו.

ויצאו זקניך. "זקניך" שנים, "ושופטיך" שנים. ואין ב"ד שקול מוסיפים עליהם עוד אחד, הרי ה', דברי ר' יהודה. ר' שמעון אומר, "זקניך ושופטיך" שנים. אין ב"ד שקול מוסיפים עליהם עוד אחד, הרי שלשה.

ומדדו אל הערים אשר סביבות החלל. מן החלל אל הערים, ולא מן הערים אל החלל. נמצא ראשו במקום אחד וגופו במקום אחר, מוליכים את הראש אצל הגוף, דברי ר' אליעזר. ורבי עקיבא אומר, הגוף אצל הראש. נמצא סמוך לספר או לעיר שרובה ע"ג  או לעיר שאין בה ב"ד, לא היו מודדין. ואין מודדין אלא לעיר שיש בה ב"ד.
