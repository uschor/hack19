‎צא מן התבה. זה שאמר הכתוב: אני פי מלך שמר ועל דברת שבועת אלהים . אמר הקדוש ברוך הוא לישראל, משביע אני עליכם, שאם תגזר עליכם מלכות גזרות קשות, אל תמרדו עליה בכל דבר שהיא גוזרת עלכם, אלא פי מלך שמור. אבל אם תגזר עליכם לבטל התורה ואת המצות, אל תשמע לה, אלא אמר לה, אני פי מלך שמור, בכל מה שאת צריכה. אבל על דברת שבועת אלהים, אל תבהל מפניו תלך , לפי שאין מבטלין אתכם מן המצות, אלא שתכפרו בהקדוש ברוך הוא, לפיכך על דברת שבועת אלהים.
וכן עשו חנניה מישאל ועזריה. בשעה שהעמיד נבוכדנצר את הצלם, אמרו לו מה אתה סבור, שאם תשליך אותנו לתוך כבשן האש, אין הקדוש ברוך הוא מצילנו, יודעים אנחנו שהקדוש ברוך הוא יכול להציל אותנו, אלא בין מציל ובין שאינו מציל, אין אנו משתחוים לצלם, דכתיב: הן איתי אלהנא די אנחנא פלחין יכל לשיזבותנא מן אתון נורא יקדתא ומן ידך מלכא ישזיב, והן לא ידיע להוא לך מלכא די לאלהך לא איתנא פלחין ולצלם דהבא די הקמת לא נסגד . אמר להם נבוכדנצר, הצדא שדרך מישך ועבד נגו . מהו הצדא? אמר להם: האמת אתם אומרים כך. ענו שדרך מישך ועבד נגו ואמרין למלכא, נבוכדנצר לא חשחין וגו' , ולא אמרו לו מלכא, אלא אמרו לו: נבוכדנצר לא חשחין אנחנא על דנה פתגם להתהותך. אם למסים אם לארנוניות ולכל מה שאתה גוזר, אני פי מלך שמר, ואתה מלך עלינו. אבל לכפר בהקדוש ברוך הוא, אתה נבוכדנצר, לא חשחין אנחנא וגו', שכן אנו מצוין על דברת שבועת אלהים, אל תבהל מפניו תלך אל תעמד בדבר רע . כיון ששמע מהן כך, באדין נבוכדנצר התמלי חמא וצלם אנפוהי אשתני על שדרך מישך ועבד נגו ענה ואמר למזא לאתונא חד שבעה על די חזה למזיה . כיון שהסיקו את הכבשן, באדין גבריא אלך כפתו בסרבליהון פטשיהון וכרבלתהון ולבושיהון ורמיו לגוא אתון נורא יקדתא .
מכאן אתה למד, שאפלו בשעת הסכנה אל ישנה אדם את עצמו מן כבודו, שהרי יצאו אלו לשרף וקשטו עצמן.
וגבריא אלך תלתהון שדרך מישך ועבד נגו נפלו לגוא אתון נורא יקדתא מכפתין . כיון שירדו לתוך הכבשן, תלו עיניהם ואמרו, רבונו של עולם, גלוי וידוע לפניך שלא בטחנו במעשינו אלא בשמך הגדול שלא יתחלל לעיני הגוים, לא לנו ה' לא לנו כי לשמך תן כבוד וגו', למה יאמרו הגוים איה נא אלהיהם וגו' , כל אותו ענין. והרי כנס הרשע הזה את כל הלשונות, שנאמר: באדין מתכנשין אחשדרפניא סגניא ופחותא אדרגזריא גדבריא דתבריא תפתיא וכל שלטוני מדינתא לחנכת צלמא די הקם נבוכדנצר . ששה
נסים נעשו באותו היום לצדיקים, ואלו הן, צף הכבשן, ונפרץ הכבשן, ונמק יסודו, ונהפך הצלם על פניו, ונשרפו ארבע מלכיות, והחיה יחזקאל את המתים. וכלן מן המשנה. אלא הללו ארבע מלכיות מפרש מן הפסוק, דכתיב: גבריא אלך די הסקו לשדרך מישך ועבד נגו קטל המון שביבא די נורא . ומנין שנשרפו ארבע מלכיות, דכתיב: ומתכנשין אחשדרפניא סגניא ופחותא והדברי מלכא . והיכן אדרגזיא גדבריא וחבריו, אלא קטל המון שביבא די נורא.
באותה שעה בקשו מלאכי השרת לירד להציל חנניה מישאל ועזריה מן הכבשן. אמר להן הקדוש ברוך הוא, הואיל ולשמי ירדו, אני יורד ומצילן ומתירן, שנאמר: עשה משפט לעשוקים ה' מתיר אסורים . משהתירן והציף להם את הכבשן, והעלה אותו והשוה אותו לארץ, שהיה עמק. כיון שראה המלאך, אמר להן, צאו לכם מכאן שהרי כבר התיר אתכם הקדוש ברוך הוא ועשה לכם נסים והשוהו לארץ. אמרו לו: אין אנו יוצאין אלא ברשות המלך, שלא יאמר ברחו להן מן הכבשן, אני פי מלך שמר, ברשותו השלכנו, ברשותו נצא. כשבא נבוכדנאצר וראה אותן, התחיל תמה. ענה ואמר, שדרך מישך ועבד נגו עבדוהי די אלהא עלאה פקו ואתו, באדין נפקין שדרך מישך ועבד נגו מן גוא נורא . פקו וסקו לא נאמר, אלא פקו ואתו. מכאן, שנעשה הכבשן שוה לארץ. באדין נפקין, ברשותו השלכו וברשותו יצאו. ממי למדו, מנח שנכנס ברשותו של הקדוש ברוך הוא, שנאמר לו: בא אתה וכל ביתך. ולבסוף נאמר לו צא מן התבה.
בפשע שפתים מוקש רע ויצא מצרה צדיק . בפשע שפתים מוקש רע, אלו דור המבול שאמרו, מה שדי כי נעבדנו ומה נועיל כי נפגע בו . ולא עוד אלא אמרו לאל סור ממנו . יש גר ותושב אומר לבעל הבית פנה את כליך
ויצא מצרה צדיק, זה נח שאמר לו צא מן התבה.