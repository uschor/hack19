ויאמר ה' אל משה ואל אהרן יען לא האמנתם בי. למה נענש אהרן. משל למה הדבר דומה. לבעל חוב שבא לטל גרנו של לוה, נטל שלו ושל שכנו. אמר לו הלוה, אם אני חיב, שכני עני מה חטא. אף כך אמר משה לפני הקדוש ברוך הוא, רבונו של עולם, אני הקפדתי, אהרן מה חטא. לפיכך הכתוב מקלסו, שנאמר: וללוי אמר תמיך ואוריך לאיש חסידך וגו' . יען לא האמנתם בי. וכי לא אמר משה דבר קשה מזה, שאמר, הצאן ובקר ישחט להם וגו' . אף שם אינה אמנה והיא גדולה מזו. ומפני מה לא נגזר עליו שם מיתה. משל למה הדבר דומה. למלך שהיה לו אוהב, והיה מגיס בינו לבין המלך בדברים קשים ולא היה המלך מקפיד עליו. לימים עמד והגיס במעמד לגיונותיו. גזר עליו מיתה. אף כאן אמר לו הקדוש ברוך הוא למשה, הראשון שעשית ביני לבינך, לא הקפדתי. עכשו כנגד הרבים אי אפשר, שנאמר: להקדישני לעיני בני ישראל. זה שאמר הכתוב: יש הבל אשר נעשה על הארץ אשר יש צדיקים אשר מגיע אליהם כמעשה הרשעים . את מוצא כשקלל הקדוש ברוך הוא את הנחש ואמר ליה ארור אתה , לא הניחו לטען כלום. שהיה לו לנחש לומר לפני הקדוש ברוך הוא, אתה אמרת לאדם, לא תאכל. ואני אמרתי לו, אכל. דברי הרב ודברי התלמיד, דברי מי שומעין. למה אתה מקללני. ולא הניחו לטען כלום. ומשה היה לו לומר, אני לא עברתי על דבריך, למה אני מת. יען לא האמנתם בי לכן לא תביאו את הקהל. משל למה הדבר דומה. לשתי נשים שלוקות בבית דין, אחת קלקלה, ואחת אכלה פגי שביעית. אמרה להם אותה שאכלה פגי שביעית, בבקשה מכם הודיעו לבריות על מה אני לוקה, שלא יאמרו, אף אני קלקלתי. הביאו פגין שבידה ותלו עליה והכריזו ואמרו, זו קלקלה ולקתה, וזו אכלה פגי שביעית ולקתה. אף כך אמר משה, רבונו של עולם, הרי גזרת עלי למות במדבר עם הדור הרע הזה שהכעיסוך, שנאמר: כמה ימרוהו במדבר יעציבוהו בישימון . עכשו יאמרו הדורות, אף אני שוה להם. יכתב עלי על מה נענשתי. לפיכך כתיב: יען לא האמנתם בי להקדישני. לכן לא תביאו. אמר הקדוש ברוך הוא למשה, משה, באיזה פנים אתה מבקש לבוא לארץ. משל למה הדבר דומה. לרועה אחד שיצא לרעות צאנו של מלך, ונשבית הצאן. בקש הרועה ליכנס לפלטרין של מלך. אמר לו המלך, יאמרו שאתה השבית הצאן. אף כך אמר לו הקדוש ברוך הוא למשה, שבחך הוא שהוצאת ששים רבוא וקברתם במדבר, ואתה מכניס דור אחר. עכשו יאמרו, אין למתי המדבר חלק לעולם הבא. אלא תהיה בצדן ותבא עמהם, שנאמר: ויתא ראשי עם וגו' . לכך נאמר: לא תביאו את הקהל הזה, שיצא עמך.