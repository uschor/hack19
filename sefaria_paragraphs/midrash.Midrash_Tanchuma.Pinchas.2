ושם איש ישראל המכה וגו'. כשם שהקדוש ברוך הוא מתעסק בשבחן של צדיקים לפרסמן בעולם, כך מתעסק בגנות הרשעים לפרסמן בעולם. פרסם פנחס לשבח, ופרסם זמרי לגנאי. עליהם נאמר, זכר צדיק לברכה, ושם רשעים ירקב . זמרי בן סלוא נשיא בית אב. אמרו רבותינו זכרונם לברכה: שלשה שמות היו לזמרי, ואלו הן, זמרי בן סלוא, ושאול בן הכנענית, ושלומיאל בן צורישדי. זמרי, על שנעשה על אותה המדינית כביצה מוזרת. בן סלוא, שהסליא עון משפחתו. שאול, על שהשאיל עצמו לעברה. בן הכנענית, שעשה מעשה כנען. ומה שמו. שלומיאל בן צורישדי שמו. זמרי בן סלוא נשיא בית אב שכל הפוגם את עצמו פוגם את משפחתו עמו. זמרי בן סלוא נשיא בית אב. הכתוב מתמיה עליו, פורץ גדר ישכנו נחש . אביו קנא על הזנות תחלה, שנאמר: ויקחו שני בני יעקב וגו' , וזה פורץ גדר שגדר אביו. ושם האשה המכה וגו'. להודיעך שנאתן של מדינים עד היכן היתה, שבת מלך הפקירו לקלון, שנאמר: ואת מלכי מדין הרגו וגו' ואת צור . צור גדול שבכלם והיה מלך והפקיר בתו, מי לא היה מפקיר. ולפי שבזה את עצמו והפקיר בתו בקלון, גרעו הכתוב וכתבו שלישי. אבל הוא מלך שבכלם, שנאמר: ראש אמות בית אב וגו'.