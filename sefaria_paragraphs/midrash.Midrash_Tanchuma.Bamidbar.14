דבר אחר, איש על דגלו באותות. זה שאמר הכתוב: הביאני אל בית היין . מהו הביאני אל בית היין. כיון שנגלה הקדוש ברוך הוא על הר סיני, ירדו עמו עשרים ושנים אלף מרכבות מלאכים, שנאמר: רכב אלהים רבתים אלפי שנאן , והיו עשויין דגלים דגלים. לכך נאמר: דגול מרבבה . כיון שראו אותן ישראל, שהיו עשויין דגלים, התחילו מתאוים לדגלים. אמרו, ולואי שאנו נעשין דגלים כמותן. לכך נאמר: הביאני אל בית היין. הביאני אל בית היין, זה הר סיני, ששם נתנה התורה שנמשלה ליין, שנאמר: לכו לחמו בלחמי, ושתו ביין מסכתי . הוי אומר, הביאני אל בית היין. ודגלו עלי אהבה. אמרו, הלואי הוא מגדיל עלי אהבה. וכן הוא אומר, נרננה בישועתיך ובשם אלהינו נדגל, ימלא ה' כל משאלותיך . אמר להם הקדוש ברוך הוא, התאויתם בדגלים. חייכם, הריני עושה משאלותיכם, ימלא ה' כל משאלותיך. מיד הקדוש ברוך הוא הראה אהבתו לישראל, ואמר למשה, לך עשה אותם דגלים כמו שנתאוו, איש על דגלו באותות. איש על דגלו באותות, מנגד. מהו מנגד, מרחוק מיל. אמר הקדוש ברוך הוא, יהו ישראל רחוקין מן הארון אלפים אמה, שנאמר: אך רחוק יהיה ביניכם וביניו כאלפים אמה במדה . ומשה ואהרן סמוכים לו, שנאמר: והחונים לפני המשכן קדמה לפני אהל מועד מזרחה משה אהרן ובניו. אמר הקדוש ברוך הוא, שאם כעסתי על בני, יהיו עושין פשרה ביני לבין בני. לכך היו סמוכין לו. אבל השבטים, מנגד סביב לאהל מועד. דבר אחר, איש על דגלו באותות, והחונים קדמה מזרחה, את מוצא בכל מקום יהודה ראשון. תחלה לדגלים, שנאמר: והחונים קדמה מזרחה דגל מחנה יהודה, הרי לחניה. לנסיעה מנין. שנאמר: ונסע דגל מחנה יהודה . לקרבנות מנין. דכתיב: ויהי המקריב ביום הראשון נחשון בן עמינדב למטה יהודה . למלחמה מנין. דכתיב: מי יעלה לנו אל הכנעני בתחלה להלחם בו, ויאמר ה' יהודה יעלה . ואף כשיבא המבשר, יהודה מתבשר תחלה, שנאמר: הנה על ההרים רגלי מבשר משמיע שלום חגי יהודה חגיך שלמי נדריך . אמר להם הקדוש ברוך הוא, בעולם הזה, נתאויתם לדגלים, ומלאתי משאלותיכם. ולעתיד לבא, בזכות הדגלים אני גואל אתכם, ומדלג על הקץ בזכות אבות שנקראו הרים, שנאמר: קול דודי הנה זה בא, מדלג על ההרים, מקפץ על הגבעות .