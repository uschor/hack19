וידבר ה' אל משה במדבר סיני. ששה דברים נקראו לו, הר אלהים, הר בשן, הר גבנונים , ההר חמד, הר חורב, הר סיני. הר האלהים, הר שישב בו אלהים בדין, שנאמר: ואלה המשפטים . הר בשן, הר בא שם הקדוש ברוך הוא. הר גבנונים, הר שפסל את כל ההרים, כמה דאת אמר: או גבן או דק . ההר חמד, הר שחמד לישב בו, שנאמר: ההר חמד אלהים לשבתו . הר חורב, שבו נמשכה חרב, מות יומת הנואף והנואפת , מות יומת הרוצח . הר סיני, שבו נשנאו עובדי עבודה זרה להקדוש ברוך הוא, ונתן להם אפופסין, שנאמר: כי הגוים חרב יחרבו . אמר רבי אבא בר כהנא בשם רבי יוחנן, חרב יחרבו, שנטלו שם אפופסין.