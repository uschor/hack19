‎ויעל עשנו כעשן הכבשן. איזה כבשן? יכול ככבשן הזה? תלמוד לומר: וההר בער באש. אם כן, מה תלמוד לומר: כבשן? אלא לשכך את האזן מה שיכולה לשמע. כיוצא בו, אריה שאג מי לא יירא . וכי מי נתן כח וגבורה באריה? לא הוא. אלא הרי אנו מכנין אותו מבריותיו, כדי לשכך את האזן מה שיכולה לשמע. כיוצא בו, והנה כבוד אלהי ישראל בא מדרך הקדים וקולו כקול מים רבים והארץ האירה מכבדו . וכי מי נתן כח וגבורה במים, לא הוא? אלא הרי אנו מכנין אותו מבריותיו לשכך את האזן.
ויהי קול השפר הולך וחזק מאד. ההדיוט כל זמן שהוא הולך ותוקע, קולו עמה וכהה. וכאן: הולך וחזק. ולמה רך מתחלה? לשכך את האזן.
רבי אומר: בשעה שעמדו ישראל על הר סיני, השוו כלן לב אחד לקבל עליהם מלכות שמים בשמחה, שנאמר: ויענו כל העם יחדו ויאמרו. ולא עוד, אלא שהיו ממשכנין עצמן זה על זה. באותה שעה בקש הקדוש ברוך הוא לכרות עמהן ברית על הסתרים ועל הגלויים. אמרו לו: על הגלויים אנו כורתין ולא על הסתרים. שלא יהא אחד חוטא בסתר ויהא הצבור מתמשכן עליו, שנאמר: הנסתרת לה' אלהינו וגו' לעשות את כל דברי התורה הזאת  לפיכך, וידבר אלהים את כל הדברים.