‎ואתה תצוה. זה שאמר הכתוב: הנך יפה רעיתי הנך יפה , אמר רבי עקיבא: לא היה כל העולם כלו כדאי כיום שנתן בו שיר השירים לישראל, שכל הכתובים קדש ושיר השירים קדש קדשים. אמר רבי אלעזר בן עזריה: משל למה הדבר דומה? למלך שנטל סאה של חטים ונתנה לנחתום ואמר לו: הוצא ממנו כך וכך סלת, כך וכך סבין, כך וכך מרסן, וסלית לי מתוכה גלסקה אחת יפה מנפה ומעלה. כך כל הכתובים קדש ושיר השירים קדש קדשים. ראה מה הקדוש ברוך הוא מקלס לישראל בתוכו. הנך יפה רעיתי, הנך יפה.
הנך יפה במעשיך, הנך יפה במעשי אבותיך. הנך יפה בבית, הנך יפה בשדה, בבית, במזוזה, וכתבתם על מזזות ביתך . בשדה, בתרומות ובמעשרות בלקט בשכחה ופאה. הנך יפה בבית, הנך יפה בגג, שנאמר: כי תבנה בית חדש ועשית מעקה לגגך . הנך יפה בעולם הזה, הנך יפה בעולם הבא.
הנך יפה רעיתי, אמר רבי שמעון בן פזי: הקדוש ברוך הוא מקלסה בלשון כפול, והיא מקלסתו בלשון פשוט. למה מקלסה הקדוש ברוך הוא בלשון כפול? שאם אינה עושה רצונו, יכול הוא להמירה באחרת. והיא מקלסתו בלשון פשוט, לפי שאינה יכולה להמירו באחר. הוי, הנך יפה דודי אף נעים . לפיכך, הנך יפה רעיתי, 
הנך יפה במה בעיניך יונים אלו סנהדרין שנמשלו כיונה. עיניך יונים. מה העינים הללו כל הגוף מהלך אחר העינים, אף ישראל כלם מהלכין אחר סנהדרין על כל מה שאומרין להם, על הטמא טמא ועל הטהור טהור. הוי, עיניך יונים. דבר אחר, מה היונה הזו כל אחת ואחת מכרת חלונה ושובכה, כך ישראל כל אחד ואחד מן התלמידים מכיר את מקומו. דבר אחר, עיניך יונים, מה היונה הזו משהיא מכרת את בן זוגה אינה זזה ממנו, כך ישראל, משהכירו להקדוש ברוך הוא שוב אינם זזים ממנו ואינן מניחין אותו. דבר אחר, מה יונה זו כל העופות כשהן נשחטין הן מפרכסין, אבל היונה הזו פושטת צוארה, כך אין אמה בעולם נהרגת על קדשת שמו ומוסרת עצמה להריגה אלא ישראל, שנאמר: כי עליך הרגנו כל היום וגו' .
עיניך יונים. אמר רבי יצחק: אמר להם הקדוש ברוך הוא: דגמא שלך דומה ליונה, מי שמבקש לקח חטים מחברו, הוא אומר לו הראני דגמתן, אף אתה דגמא שלך דומה ליונה. כיצד? כשהיה נח בתבה, מה כתיב שם? וישלח את הערב ויצא יצוא , ואחר כך שלח את היונה, ותבא אליו היונה וגו' . אמר הקדוש ברוך הוא: מה היונה הביאה אורה לעולם, אף אתם שנמשלתם כיונה, הביאו שמן זית והדליקו לפני את הנר, שנאמר: ואתה תצוה ויקחו אליך שמן.