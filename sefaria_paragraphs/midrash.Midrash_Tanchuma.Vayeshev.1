‎כל מקום שהוא אומר וישב, לשון צער הוא. וישב ישראל בארץ מצרים בארץ גשן וגו', ויקרבו ימי ישראל למות . וישב העם לאכל ושתו ויקמו לצחק וגו', ויפל מן העם ביום ההוא . וישבו לאכל לחם, והנה ארחת ישמעאלים . וישב יהודה וישראל לבטח , ויקם ה' שטן לשלמה . וישב ישראל בשטים, ויחל העם לזנות . וכן אתה פותר את כלם ברעה הזו. ואף כאן וישב יעקב, ויבא יוסף את דבתם רעה.
מה כתיב למעלה מן הענין, אלה אלופי בני עשו אלוף מגדיאל אלוף עירם. כיון שראה יעקב אלופי בני עשו נתירא, אמר מי יוכל לעמד כנגד אלופים אלו. משל למה הדבר דומה, לגמלים הרבה שהיו טעונין פשתן, היה עומד הנפח ותמה ואמר היכן יכנס כל הפשתן הזה. פקח אחד היה שם, אמר לו מה לך לתמוה, ניצוץ אחד יצא ממפוח שלך ויכלה אותו. אף כך, כשראה יעקב אבינו עשו ואלופיו, נתירא. אמר, מי יוכל לעמד לי כנגד אלו. אמר לו הקדוש ברוך הוא, גץ שלך יכלה אותם וזה יוסף, דכתיב: והיה בית יעקב אש ובית יוסף להבה ובית עשו לקש ודלקו בהם וגו' , לכך כתיב וישב יעקב וגו', אלה תלדות יעקב יוסף.
דבר אחר, למה נתעסק הכתוב לכתב יחוסיהם. וכי לא היה לו להקדוש ברוך הוא מה שיכתב אלא אלוף תמנע אלוף לוטן. אלא ללמדך שמתחלת בריתו של עולם, היה הקדוש ברוך הוא מתעסק ומתיחס ביחוסיהן של אמות העולם שלא יהיה להם פתחון פה, להודיע לבריות עקריהן ונווליהם. כיצד, כשבא ליחס את בני חם, ובני חם כוש ומצרים, וכוש ילד את נמרוד, עמד להכעיס, שנאמר: הוא החל להיות גבור . וכן הוא אומר, ומצרים ילד את לודים וגו' אשר יצאו משם וגו', אינו אומר אשר הולידו אלא אשר יצאו, להודיע שהן כלן בני זמה.
וכן נתעסק ביחוס בני עשו, ואלה תלדות עשו, להודיע נוולן. שאת מוצא שהן בני זמה, שכן הוא אומר, בני אליפז תימן ואומר צפי וגעתם קנז ותמנע ועמלק . ותמנע היתה פילגש לאליפז , מלמד שנשא את בתו. כיצד, היה בא אל אשתו של שעיר ועברה וילדה ממנו תמנע ונשאה כנושא בתו של שעיר, והיתה בתו.
וכן הוא אומר, אלה בני שעיר החרי ישבי הארץ לוטן וגו'. ואחות לוטן תמנע, מן האם ולא מן האב, שהיתה מן אליפז, ותמנע היתה פילגש לאליפז בן עשו. וכן את מוצא שוב שאין קלקלה אלא בני שעיר, דכתיב: אלה בני שעיר החרי ישבי הארץ לוטן ושובל וצבעון וענה . ולהלן עושה ענה בן צבעון, הוא ענה אשר מצא וגו' . מלמד שבא צבעון על אמו וילדה ממנו את ענה, נמצא שהיה אחיו ובנו. שוב בא אל כלתו אשת ענה ויצתה אהליבמה מבין שניהם, שנאמר: ואלה היו בני אהליבמה בת ענה בת צבעון אשת עשו , ונשאה עשו לאשה. ולפי שהיו כלם בני זמה, פרשם הכתוב להודיע נוולם.
אבל ישראל, קרבן הקדוש ברוך הוא וקראן חבל ונחלה וחלק, שנאמר: כי חלק ה' עמו יעקב חבל נחלתו . וכתיב: והייתם לי סגלה מכל העמים . וכתיב: ואנכי נטעתיך שורק כלה זרע אמת . ולמה נתעסק הקדוש ברוך הוא מתחלה ביחוסיהן של אמות העולם. משל למלך שהיה לו מרגלית משלכת בתוך העפר ובתוך הצרורות. הצרך המלך לפשפש בעפר ובצרורות להוציא את המרגלית מתוכן. כשהגיע המלך למרגלית, הניח את העפר ואת הצרורות ונתעסק במרגלית.
כך נתעסק הקדוש ברוך הוא בדורות לשעבר וכללן ומניחן, אדם שת אנוש, קינן מהללאל ירד וגו' . וכן בעשרה דורות השניים, שם ארפכשד שלח וגו'. והתינוק נוטל את הספר וקורא עשרה דורות מאדם עד נח בבת אחת. כשהגיע לעשרה דורות שמנח ועד אברהם, כמו כן קוראם בבת אחת. כשהגיע למרגליות, אברהם יצחק ויעקב, התחיל מתעסק בהן. לכך נסמכה פרשת אלופי בני עשו לפרשה זו.
דבר אחר, אלה תלדות יעקב יוסף, והלא ראובן הוא הבכור. אלא, ובחללו יצועי אביו נתנה בכרתו לבני יוסף בן ישראל ולו להתיחש לבכרה . דבר אחר, אלה תלדות יעקב יוסף, אתה מוצא שהיה יוסף דומה לאביו בכל דבר, וכל מה שעבר על יעקב כך עבר על יוסף. יעקב קנא בו עשו אחיו, ויוסף קנאו בו אחיו. יעקב גלה לחרן, יוסף גלה למצרים. יעקב אמר, גנבתי יום וגנבתי לילה, ויוסף אמר, כי גנב גנבתי.