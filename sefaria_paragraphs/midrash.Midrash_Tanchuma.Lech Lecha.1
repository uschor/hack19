‎ויאמר ה' אל אברם לך לך. ילמדנו רבנו, אדם מישראל מהו שיקבל עליו מלכות שמים כשהוא מהלך. רב אידי ורב הונא בשם רבי יהודה ורבי יוסי בשם רבי שמואל אמרו, אסור לקבל עליו על מלכות שמים כשהוא מהלך, אלא יעמד במקום אחד ויכון לבו לשמים באימה וביראה ברתת ובזיע ביחוד השם, ויקרא שמע ישראל ה' אלהינו ה' אחד , כל אחד ואחד בכונת הלב, ואחר כך, ברוך שם כבוד מלכותו לעולם ועד. וכשמתחיל ואהבת , רצה מהלך, רצה עומד, רצה יושב, שכך כתיב: בשבתך בביתך ובלכתך בדרך ובשכבך ובקומך .
אתה מוצא כל המדקדק על המצות, שכרו מרבה, שכן מצינו באברהם שדקדק על המצות, לפיכך נקרא אהבו של הקדוש ברוך הוא, שנאמר: זרע אברהם אהבי . אמר רבי שמואל בר נחמני אמר רבי יונתן, אפלו ערובי תבשילין שמרו בביתו של אברהם אבינו, שנאמר: וישמר משמרתי מצותי חקתי ותורתי . וכי תורות הרבה, והרי כבר נאמר, תורה אחת יהיה לכם . וכתיב: תורה אחת ומשפט אחד , אלא ותורתי, אלו דקדוקי מצות שדקדק אברהם. אמר לו הקדוש ברוך הוא, אתה מדקדק במצותי ואתה יושב עם עובדי עבודה זרה, צא מביניהן, לך לך מארצך וגו'.