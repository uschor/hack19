‎בראשית ברא אלהים, זה שאמר הכתוב: ברכות לראש צדיק ופי רשעים יכסה חמס . למה פתח בבריתו של עולם בבי״‎ת ולא באל״‎ף, והלא אל״‎ף ראש לכל האותיות? אלא לפי שהאל״‎ף לשון ארור ובי״‎ת לשון ברוך, אמר הקדוש ברוך הוא, אברא את העולם בלשון ברוך. ומה, כשנברא בלשון ברוך, בני אדם מכעיסין ליוצרם. בלשון ארור על אחת כמה וכמה.
ועוד למה נברא בבי״‎ת? ללמד לבריות שהן שני עולמות, העולם הזה והעולם הבא. מי שעסק בטובה בעולם הזה, טובה יאכל בזה ובבא.
והצדוקין כופרין ואומרים: כלה ענן וילך כן יורד שאול לא יעלה . אמר הקדוש ברוך הוא, ופי רשעים יכסה חמס .
שאל אדריאנוס לעקילס, על מה העולם עומד? אמר לו: על הרוח. רצונך לידע, הבא גמל. והביא גמל ונתן משאו עליו. אמר לו עמוד, ועמד. שב, וישב. נתן עליו יותר ממשאו ונתן חבל על צוארו. אמר לו למשך. משך זה מכאן וזה מכאן, חנקו את הגמל. אמר לו: אמר לגמל שיעמד. אמר לו אדריאנוס, אתה חנקתו והוא יעמד? אמר לו: ומה, הרגתי אותו או שמא חסר אחד מאיבריו? אמר לו: הוצאת את רוחו. אמר לו: ומה, אם הגמל לא היה סובלו ולא סבל את משאו אלא הרוח שבו. מלך מלכי המלכים הקדוש ברוך הוא, אין רוחו סובל את העולם כלו? שתק אדריאנוס.
ראה שבחו של הקדוש ברוך הוא: מן הארץ לשמים, אדם בונה טרקלין, כחצי ארכו וכחצי רחבו רומו. גבהן של שמים כחצי ארכו, וכחצי רחבו גבהו של רקיע, שנאמר: הלא אלוה גבה שמים וראה ראש כוכבים כי רמו .
החמה הזו שעה אחת נכנסת לישוב, ואין בריה בעולם שאינו רואה אותה על ראשו, ואינה נראית בשמים אלא מלא הזרת, שהשמים גבוהים.
וכשהחמה עולה, היא רחבה. וכן כשהיא שוקעת. אבל כשהיא ממצעת בכפת הרקיע אתה רואה אותה מלא הזרת, מפני גבהו של שמים. ולא תאמר על החמה שהיא עודפת על הישוב. כוכב אחד אנו מוצאין שהוא נותן כל הבריות תחתיו. עבר הכוכב, בא חברו ונותן הכל תחתיו. וכשם שאתה רואה אותו למעלה מראשך, כך כל באי עולם רואין אותו למעלה מראשם. ואינו נראה אלא כנר, שנאמר: הלא אלוה גבה שמים .
ועביו של רקיע כמן הארץ עד לשמים. מן הכוכבים שירדו על סיסרא אתה יודע עביו של רקיע, שהיה נשמט מן הרקיע וירד ועשה מלחמה בארץ, כמסמרים הקבועים בדלת, אם נשמט מן הדלת תדע עבי הדלת, כך הכוכב קבוע בשמים ויורד ועושה מלחמה בארץ, ללמדך עביו של רקיע כמן הארץ לשמים.
ואם בריותיו כך הוא הקדוש ברוך הוא על אחת כמה וכמה. וכן הוא אומר, גדול ה' ומהלל מאד , גדול מבריותיו.
מלך בשר ודם יושב על כסא גבוה, ואין רגליו מגיעות לרפסודות שתחת רגליו. והקדוש ברוך הוא, השמים כסאו והארץ הדום רגליו . מלך בשר ודם יושב על ספסל, אחרים יושבין מימינו ומשמאלו. והקדוש ברוך הוא כמלך יושב על קתדרא וממלא אותה, והעולם כמוס תחת רגליו, שנאמר: הלוא את השמים ואת הארץ אני מלא .
מלך בשר ודם יושבין מימינו ומשמאלו, שכבודם כיוצא בו, והקדוש ברוך הוא יושב על כסאו והכל עומדין לפניו, שנאמר ראיתי את ה' יושב על כסאו וכל צבא השמים וגו' . וכן הוא אומר, ורבו רבון קדמוהי יקומון . וכן שרפים עמדים וגו' . וכן קרבת על חד מן קאמיא .
מלך בשר ודם, גבוה קומה ויש במשרתיו כיוצא בו גבוה. והקדוש ברוך הוא גדול ה' ומהלל מאד .
מלך בשר ודם, חכם ויש במשרתיו גבור וחכם כיוצא בו. והקדוש ברוך הוא מאין כמוך ה' וגו' . ואומר: כי בכל חכמי הגוים ובכל מלכותם מאין כמוך .
גדולים מלאכיו, אבל לא כיוצא בו. בוא וראה, מלאך שלח ידו מן הרקיע ואחז ליחזקאל בציצית ראשו, שנאמר: וישלח תבנית יד ויקחני בציצית ראשי . משמע אחר הכתוב, שאין מן הרקיע לארץ אלא מלא פסת ידו של מלאך, שנאמר: באדין מן קדמוהי שליח פסא די ידא וכתבא דנה רשים , להודיעך שאין קצבה לשמשיו. ואם לשמשיו כך, הקדוש ברוך הוא על אחת כמה וכמה. לכך נאמר: גדול ה' ומהלל מאד ולגדלתו אין חקר . ואומר: אף ידי יסדה ארץ וימיני טפחה שמים וגו' .
מן ישיבתו של הקדוש ברוך הוא אתה יודע מה הוא. השמים האלו פרושים על הים ועל הישוב ועל המדבר ואינם ממלאים את הכסא. מן שעלו אתה יודע מי הוא, שנאמר: מי מדד בשעלו מים, ומן אצבעו אתה מבין מי הוא, שנאמר: וכל בשליש עפר הארץ .
אוי לבשר ודם החוטא, לפני מי הוא חוטא. ואשרי מי שהוא זוכה, לפני מי זוכה. וי לו למי שעתיד לתן דין וחשבון, ואשרי למי שעתיד לתן שכרו, שנאמר: הנה ה' באש יבוא וגו' .