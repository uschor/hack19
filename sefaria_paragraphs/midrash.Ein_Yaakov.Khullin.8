חולין פרק ח - נ אמר שמואל: אנא להא מלתא, חלא בר חמרא לגבי אבא, דאלו אבא הוה סייר נכסיה תרי זמני ביומא, ואנא לא סירנא אלא חדא זימנא. שמואל לטעמיה, דאמר שמואל: מאן דסיר נכסיה כל יומא , משכח איסתרא. אביי הוה סיר נכסיה כל יומא ויומא. יומא חד פגע באריסיה דדריפתכא דאופיא, אמר ליה: הני להיכא? אמר ליה: לבי מר. אמר ליה: כבר קדמוך רבנן. רב אסי הוה סיר נכסיה כל יומא, אמר: היכא נינהו כל הני איסתרי דמר שמואל? יומא חד חזא צינורא דבידקא בארעיה, שקליה לגלימיה, כרכיה, אותביה בגויה, רמא קלא, אתו אינשי, סכרוה,  אשכחתינהו לכולהו איסתרי דמר שמואל.
נא אמר אביי: מריש הוה אמינא, האי דלא משו מיא בתראי על ארעא, משום זוהמא. אמר לי מר: משום דשריא רוח רעה עליהו. ואמר אביי: מריש הוה אמינא, האי דלא שקיל מידי מפתורא, כי נקיט איניש כסא למישתי, שמא יארע דבר קלקלה בסעודה. אמר לי מר: משום דקשי לרוח צרדה. ולא אמרן אלא דשקיל ולא מהדר, אבל משקל ואהדורי, לית לן בה. ולא אמרן אלא חוץ לארבע אמות, אבל תוך ארבע אמות, לית לן בה. ולא אמרן אלא מידי דצריך לסעודתא, אבל מידי דלא צריך לסעודתא, לית לן בה. מר בר רב אשי קפיד אפלו אאסיתא ובוכנא דתבלי, מידי דצריכי לסעודתא. ואמר אביי: מריש הוה אמינא, האי דכנשי נשורא, משום מנקירותא, אמר לי מר: משום דקשי לעניותא. ההוא גברא דהוה מהדר עליה שרא דעניותא, ולא הוה יכיל ליה, דקא זהיר אנשורא טובא. יומא חד כרך ריפתא איבלי, אמר: השתא ודאי נפל בידאי, בתר דאכיל, איתי מרא, עקרינהו ליבלי, שדינהו לנהרא, שמעיה דקאמר: וי  דאפקיה ההוא גברא מביתיה.
נב ואמר אביי: מריש הוה אמינא, האי דלא שתי אופיא, משום מאיסותא, אמר לי מר: משום דקשי לכרסם. מישתייה, קשה לכרסם. מינפח ביה, קשיא לרישא. מדחייה, קשה לעניותא. מאי תקנתיה? לשקעיה שקועי. לכרסם דחמרא, שיכרא. דשיכרא, מיא. דמיא, לית ליה תקנתא, והינו דאמרי אינשי: בתר עניא אזלא עניותא. ואמר אביי: מריש הוה אמינא, האי דלא אכלי ירקא מכישא דאסר גינאה, משום דמיחזי כרעבתנותא. אמר לי מר: משום דקשי לכשפים. רב חסדא ורבה בר רב הונא הוו קאזלי בארבא. אמרה להו ההיא מטרוניתא: אותבן בהדיכו, לא אותבוה, אמרה מלתא אסרתה לארבא, אמרו אינהו מלתא שריוה. אמרה להו: מאי איעביד לכו? דלא מקנח לכו בחספא, ולא קטיל לכו כנה אמניכו, ולא אכיל לכו ירקא מכישא דאסר גינאה. ואמר אביי: מריש הוה אמינא, האי דלא אכלי ירקא דנפל  [אתכא], משום מאיסותא, אמר לי מר: משום דקשה לריח הפה.
נג ואמר אביי: מריש הוה אמינא: האי דלא יתבי תותי מרזיבא, משום שופכים. אמר לי מר: משום דשכיחי מזיקין. הנהו שקולאי דהוו דרו חביתא דחמרא, בעו לאיתפוחי, אותבוה תותי מרזיבא, פקעה. אתו לקמיה דמר בר רב אשי, אפיק שפורי, שמתיה. אתא לקמיה, אמר ליה: אמאי תעביד הכי? אמר ליה: היכי איעביד, כי אותביה באונאי? אמר ליה: את בדוכתא דשכיחי רבים, מאי בעית? את הוא דשנית, זיל שלים. אמר ליה: השתא נמי ליקבע לי מר זימנא ואפרע, קבע ליה זימנא, כי מטא זימניה, איעכב. כי אתא, אמר ליה: אמאי לא אתית בזימנך? אמר ליה: כל מילי דצייר, וחתים, וכייל, ומני, לית לן רשותא למשקל מיניה, עד דמשכחינא מידי דהפקרא. ואמר אביי: מריש הוה אמינא, האי דשדו מיא מפומא דחצבא, משום ציבתא, אמר לי מר: משום דאיכא מים הרעים. ההוא בר שידא דהוה בי רב פפא, אזל לאתויי מים מנהרא, איעכב, כי אתא, אמרו ליה: אמאי איעכבת? אמר להו: עד דחלפי מים הרעים. אדהכי חזנהו דקא שדו מיא מפומא דחצבא. אמר: אי הוה ידענא דרגילתו למיעבד הכי, לא איעכבי.
נד כי אתא רב דימי אמר: מים הראשונים האכילו בשר חזיר. ומים אחרונים הוציאו את האשה מבעלה. כי אתא רבין אמר: ראשונים, האכילו בשר נבלה, אחרונים, הרגו את הנפש. אמר רב נחמן בר יצחק: וסימניך: אתא רב דימי אפקה, אתא רבין קטלה. רבי אבא מתני חדא מהני וחדא מהני לחומרא.
אבוה דשמואל אשכחיה לשמואל דקא בכי, אמר ליה: אמאי קא בכית? דמחין רבאי, אמאי? דאמר לי: קא ספית לבראי ולא משית ידיך. ואמאי לא משית? אמר ליה: הוא אכיל ואנא משינא? אמר ליה: לא מסתייה דלא גמיר, מימחא נמי מחי? והלכתא: אוכל מחמת מאכיל, צריך נטילת ידים. מאכיל, אינו צריך נטילת ידים.
נה אמרה ליה ילתא לרב נחמן: מכדי, כל דאסר לן רחמנא, שרא לן כותיה, אסר לן דמא, שרא לן כבדא. נדה, דם טהר. חלב בהמה, חלב חיה. חזיר, מוחא דשבוטא. גירותא, לישנא דכורא. אשת איש, גרושה בחיי בעלה. אשת אח, יבמה. נכרית, יפת־תאר. בעינא למיכל בישרא בחלבא. אמר להו רב נחמן לטבחי: זויקו לה כחלי.
איתוהו לההוא גברא דלא הוה מוקר אבוה ואימיה, כפתוהו, אמר להו: שבקוהו, דתניא: כל מצות עשה שמתן שכרה בצדה, אין בית־דין של מטה מזהרין עליה.