כל דרכיך יהיו לשם שמים. הוי אוהב את השמים וירא מן השמים. הוי חרד ושש על כל המצות.
שב לפני הזקנים והטה אזנך לשמוע את דבריהם והקשב אזניך לדברי חבירך. אל תהי נבהל להשיב. ותהא מחשב דברים כענין. ואומר על ראשון ראשון ועל אחרון אחרון. והוי מודה על האמת. ואל תדבר בפני מי שגדול ממך בחכמה.
ואם חפצת ללמד אל תאמר על מה שלא שמעת שמעתי. ואם שאלוך דבר קטן ואי אתה יודע בו אל תבוש לומר איני יודע. ואם שנית לך ולא שמעת אל תבוש לומר שנה לי. ואל תשא פנים לעצמך לומר  שמעתי.
 עשה דברים לשום פעולתן לדבר בהם לשמים: אל תשימם כעטרה להתעטר בהן. ולא כקורדום  לאכול בהן ולא כמר לחפור בהן. קבל עליך דברי תורה בצער. ואל תהי מבקש עלבונך: חשבון יפה ופרק טוב יש הבטחה ויש אמתי:
הוי אוהב את התורה ומכבד את התורה. אוהב את הצדקות ואת התוכחות ואת המישרים. ואל תרדוף אחר כבוד. ואל תגיס דעתך בהוראה. דע שמן היום למחר בין שהוא שלך בין שאינו שלך . את שלך אינו שלך ואת שאינו שלך למה הוא לך  עליו הכתוב אומר  הוי המרבה לא לו עד מתי ומכביד עליו עבטיט. למוד להיות גומר בטוב.
הוי עלוב ואהוב לכל ושפל רוח [בפני כל אדם הוי כנוד שאינו בקוע וכפתח שאינו נפתח להכניס את הרוח וכאסקופא התחתון שהכל דשין בה ס״א] ולשון רכה הוי קל לראש ונוח לתשחורת. סוחר טוב. ורווח כתף.
הרחק מן המביא לידי עבירה. הוי נרתע מחטא הקל שלא יביאך לחטא חמור. הוי רץ למצוה קלה ובורח מן העבירה שמא תביאך לחמורה.
יהי כבוד חבירך חביב עליך כשלך. הוי מיקר את כל האדם. אל תאמר אחנוף לזה שיאכילני ולזה שישקני ולזה שילבישני ולזה שיכסני מוטב שתתבייש מעצמך ואל תתבייש מאחרים. ואל יביישך [שינייך] ואל יבזך פיך. ואל יקללך לשונך ואל יכלימוך שפתיך. ואל תשתחוה לדבריך:
אם חפץ אתה להדבק באהבת חבירך. הוי נושא ונותן בטובתו. ואם אתה רוצה להתרחק מחטא צא וחשוב ועיין בסופו. חשוק נפשך במצוה שנן ורנן בפתחיה.
אם הטיבות הרבה יהי בעיניך מעט ואל תאמר משלי הטיבותי. אלא שהטיב לך. וצריך אתה ליתן הודאה לשמים. ואם הטיבוך מעט יהיה בעיניך הרבה. אל תאמר בשביל מעשיו ההגונים הטיבו לי. אלא בשביל מעשיו שאינן הגונים לי הטיבו לי שנאמר  ומשלם לשנאיו אל פניו להאבידו ואם הריעות מעט יהי בעיניך הרבה ואמור אוי לי כי חטאתי אוי לי כי בא מכשול על ידי. אם הריעוך הרבה יהי בעיניך מעט ואמור כמעט נגביתי והלא יתר מכאן הייתי ראוי: