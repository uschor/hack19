‎ראה נתתיך אלהים. אמר לו הקדוש ברוך הוא למשה: פרעה הרשע עשה עצמו אלוה, הודיעו שאינו כלום. הריני עושה אותך עליו אלוה. ומנין שעשה עצמו אלוה, שנאמר: לי יארי ואני עשיתני  לפיכך יראה אותך ויאמר שזה אלוה.
פרעה היה אחד מארבעה בני אדם שעשו עצמן אלהות ונבעלו כנשים, ואלו הן: חירם ונבוכדנצר ויואש ופרעה. חירם מנין? דכתיב: בן אדם אמר לנגיד צר כה אמר אדני אלקים יען גבה לבך ותאמר אל אני . ומנין שנבעל כנשים? שנאמר: גבה לבך ביפיך שחת חכמתך על יפעתך על ארץ השלכתיך לפני מלכים נתתיך לראוה בך , לרעוא בך, יעבדון רעותהון בך.
נבוכדנצר מנין שעשה עצמו אלוה? דכתיב: אעלה על במתי עב אדמה לעליון . אמר לו הקדוש ברוך הוא: רשע, אך אל שאול תורד אל ירכתי בור . מה עשה לו? הגלהו למדבר עד שהוא במלכותו והאכילו עשב כבהמה, שנאמר: עשבא כתורין לך יטעמון, ושבעה עדנין יחלפון עלך . והיו בהמות וחיות רואין אותו בדמות בהמה והולכין ובועלין אותו, שנאמר: ושד בהמות יחיתן . יחיתן, כענין שנאמר: לא תתחתן בם. ועל כל זאת ולבב אניש יהיב לה, שהיה יודע שהוא מלך על כל העולם, והיום נבעל לחיות ולבהמות. וכתיב בה: ולקצת יומיא אנה נבוכדנצר עיני לשמיא נטלת ומנדעי עלי יתוב ולעלאה ברכת ולחי עלמא שבחת והדרת די שלטנה שלטן עלם ומלכותה עם דר ודר .
יואש מנין שעשה עצמו אלוה? דכתיב: ואחרי מות יהוידע באו שרי יהודה וישתחוו למלך, אז שמע המלך אליהם . מהו וישתחוו למלך? שעשאוהו אלוה. אמרו לו: אלולי שאתה אלוה, לא יצאת לאחר שבע שנים מבית קדשי הקדשים. אמר להם: כך הוא, וקבל על עצמו לעשות אלוה. ומנין שנבעל כנשים? דכתיב: ויהי לתקופת השנה עלה עליו חיל ארם ויבאו אל יהודה וירושלים וגו' ואת יואש עשו שפטים . אל תהא קורא שפטים אלא שפוטים. וכתיב: ובלכתם ממנו כי עזבו אתו במחליים רבים, התקשרו עליו עבדיו בדמי בני יהוידע הכהן ויהרגהו על מטתו וימת ויקברהו בעיר דויד ולא קברהו בקברות המלכים .
פרעה מנין שנבעל כנשים? שנאמר: כה אמר ה' הנני נתן את פרעה חפרע מלך מצרים ביד איביו . מהו חפרע? שהיה זכר ופרע עצמו כנקבה. חפרע, כמה דאת אמר: ופרע את ראש האשה . וכן הנביא אומר: ביום ההוא יהיה מצרים כנשים  ומי גרם לו? על שאמר לי יארי ואני עשיתני. לפיכך אמר לו הקדוש ברוך הוא למשה, ראה נתתיך אלהים לפרעה. למה, כי גבה מעל גבה שמר וגבהים עליהם . אמר לו: ראה נתתיך אלהים לפרעה, לך ועשה מי שעשה עצמו אלוה שחץ בעולם על שהגביה עצמו, שנאמר: את כל גבה יראה הוא מלך על כל בני שחץ .
וכי גבוה רואה והשפל אינו רואה. והא כתיב: עיני ה' המה משוטטים בכל הארץ . אלא אמר רבי ברכיה: אלו הגאותנין שעושין עצמן אלוהות, הקדוש ברוך הוא עושה מהן שחצים בעולם, כגון נבוכדנצר, ומן בני אנשא טריד ולבבה עם חיותא שויו ועם ערדיא מדורה ועשבא כתורין יטעמונה ומטל שמיא גשמה יצטבע עד די ידע די שליט עלאה במלכות אנשא ולמן דין יצבא יתננה.
וכן סנחריב נתגאה ונעשה שחץ בעולם, שנאמר: ויהי בלילה ההוא ויצא מלאך ה' ויך במחנה אשור מאה שמונים וחמשה אלף וישכימו בבקר והנה כלם פגרים מתים . לכך כתיב: את כל גבה יראה, שהקדוש ברוך הוא מראה שחץ של גאותנים לכל הבריות. אמר הקדוש ברוך הוא: אם יסתר איש במסתרים ואני לא אראנו נאם ה' וגו' .
אמר רבי בנימין בר לוי: אמר הקדוש ברוך הוא: ישב אדם בזוית ביתו ויעסק בתורה, אני מראהו לבריות. ביותר אם יטמין אדם עצמו לעבד עבודה זרה או לעבר עברה, שאני מראהו לבריות, שנאמר: אם יסתר איש במסתרים ואני לא אראנו נאם ה'.
ומהו? הלוא את השמים ואת הארץ אני מלא.  אמר רבי חמא בר חנינא: אני ממלא ממנו העליונים והתחתונים ומראה שבחן לבריות. לפיכך אמר הקדוש ברוך הוא למשה ראה נתתיך אלהים לפרעה, למה? כי גבה מעל גבה וגו'. . אמר לו: ראה נתתיך אלהים לפרעה, לך והפרע ממנו והבא עליו עשר מכות. אמר לו: היאך אביא עליו את המכות? אמר לו: את המטה הזה תקח בידך. אמר רבי יהודה: המטה משקל ארבעים סאה היה, ושל סנפירינון היה, ועשר מכות חקוקות עליו נוטריקון דצ״‎ך עד״‎ש באח ״‎ב. אמר לו הקדוש ברוך הוא: בטקסין הזה הבא עליו את המכות.