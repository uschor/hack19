‎אם כסף תלוה את עמי . זה שאמר הכתוב: יש רעה חולה ראיתי תחת השמש עשר שמור לבעליו לרעתו, ואבד העשר ההוא בענין רע והוליד בן ואין בידו מאומה . הכל הקדוש ברוך הוא מנסה. את העשירים, אם ידיהם פתוחה לעניים אוכלין נכסיהם. וצדקה שעושין, הקרן קימת להם לעולם הבא, שנאמר: והלך לפניך צדקך, כבוד ה' יאספך . ואומר: אשרי משכיל אל דל ביום רעה ימלטהו ה' .
והעניים מנסה אותן, אם אינן מבעטים בעולם הזה, נוטלין שכרן לעתיד לבא, שנאמר: כי אתה עם עני תושיע . איוב נתיסר בעולם הזה ושלם לו כפלי כפלים, שנאמר: ויסף ה' את כל אשר לאיוב למשנה. .
ועשיר שעינו רעה, אבד הוא וממונו מן העולם, שנאמר: ואבד העשר ההוא בענין רע . לא כל מי שהוא עשיר היום עשיר למחר, ולא כל מי שהוא עני היום עני למחר, שנאמר: כי אלהים שפט זה ישפיל וזה ירים .
יש עשר שמור לבעליו לטובתו, ויש עשר שמור לבעליו לרעתו. שמור לבעליו לרעתו, זה עשרו של קרח, שנאמר: וירדו הם וכל אשר להם חיים שאלה . ועשרו של המן, שנאמר: ויספר להם המן את כבוד עשרו , ולבסוף ויתלו את המן . שמור לבעליו לטובתו, זה עשרו של יהושפט, שנאמר: ויהי ליהושפט עשר וכבוד לרב . ומה היה לו. ויזעק יהושפט וה' עזרו .
יש גבורה נעשית טובה לבעליה, ורעה לבעליה. טובה לבעליה זה גבורת דוד, שנאמר: הנה ראיתי בן לישי בית הלחמי ידע נגן וגבור חיל ואיש מלחמה . וכתיב בו: הכה שאול באלפיו ודוד ברבבתיו . וכתיב: וכל ישראל ויהודה אהב את דוד . רעה לבעליה, זה גבורת גלית שחרף וגדף ואמר ברו לכם איש . לסוף, ויראו הפלשתים כי מת גבורם וינסו , שמת באבן הקלע.
יש חכמה טובה לבעליה ורעה לבעליה. טובה לבעליה, זה יהושע בן נון, שנאמר: ויהושע בן נון מלא רוח חכמה . משל למה הדבר דומה? לנמפיון המשקה את כל המדינה, והיו הכל משבחין אותו. אמר להן אחד: שבחו למעין שמספיק לו. כך היו משבחין ליהושע, שהיה משקה מחכמתו לכל ישראל. אמר להן: שבחו למשה, שנאמר: כי סמך משה את ידיו עליו . חכמה רעה לבעליה, זה בלעם, שנאמר: נאם שמע אמרי אל וידע דעת עליון . ולבסוף, ואת בלעם בן בעור הקוסם הרגו בני ישראל .