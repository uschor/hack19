‎ויאמר ה' ראה ראיתי. זה שאמר הכתוב כי הוא ידע מתי שוא וירא און ולא יתבונן . אמר לו הקדוש ברוך הוא למשה: אני רואה שתי ראיות, ראה ראיתי, ראיתי וידעתי את מכאביו, ואני גואלן עכשו. וראיתי את העם הזה והנה עם קשה ערף הוא, שעתידים להכעיסני במעשה העגל. לכך נאמר ראה ראיתי. אמר רבי שמואל בר נחמן: הדבר הזה שפט עתניאל לפני הקדוש ברוך הוא. אמר: רבונו של עולם, כך הבטחת את משה, בין עושין רצונך בין לא עושין רצונך, שאתה גואלן, שנאמר: ותהי עליו רוח ה' וישפט את ישראל ויצא למלחמה . לכך נאמר: כי ידעתי את מכאביו. אמר הקדוש ברוך הוא: מה אני עושה? אני גואלן. וארד להצילו מיד מצרים.
אמר משה לפני הקדוש ברוך הוא: הנה אנכי בא אל בני ישראל ואמרתי. היה מבקש משה לומר לו להודיעו את השם הגדול. אמר לו: אם יאמרו לי מה שמו מה אמר. אמר לו: משה, שמי אתה מבקש לידע. לפי מעשי אני נקרא. כשאני דן את הבריות, אני נקרא אלהים. וכשאני עושה נקמה ברשעים, אני נקרא צבאות. וכשאני תולה על חטאיו של אדם, אני נקרא אל שדי. וכשאני יושב במדת רחמים, אני נקרא רחום. שמי הוא לפי מעשי. אלא לך אמר להם, אלהי אברהם אלהי יצחק ואלהי יעקב שלחני אליכם, זה שמי לעלם וזה זכרי לדר דר.
אמר לפניו: רבון העולמים, שבועה נשבעתי ליתרו שאיני הולך אלא ברשותו. אמר לו: לך חזר למדין ושם אתיר לך את נדרך. לפיכך דבר עמו במדין, שנאמר: ויאמר ה' אל משה במדין. וילך משה וישב אל יתר חתנו. לא היה צריך לומר אלא וישב אל מדין, ולמה אל יתר חתנו? להתיר לו את נדרו, ולטל ממנו רשות, שנאמר: ויאמר לו אלכה נא ואשובה וגו'.