‎ומשה היה רעה. אמר רבי לוי: כל מי שנאמר בו: היה, תחלתו כשר וסופו כשר. ורבי יוחנן אמר: כל מי שנאמר בו: היה, זן ופרנס. אמרו לו: והרי כתיב: והנחש היה ערום . אמר להם: אף הוא היה ערום מתקן לפרעניות. אמרו לו: והא כתיב: וקין היה עבד?  אמר להם: היה מתקן לגלות. אמרו לו: והרי כתיב: והיה כאשר נלכדה ירושלים . אמר להם: אף הוא סימן יפה לה, שאלולי שנלכדה ירושלים, נתכלו שונאי ישראל. ולא עוד אלא שנטלו אפופסים, תם עונך בת ציון לא יוסיף להגלותך . ואמרו רבותינו זכרונם לברכה: כל מי שנאמר בו: היה, היה רואה עולם חדש. לפיכך כתיב: ומשה היה רעה.