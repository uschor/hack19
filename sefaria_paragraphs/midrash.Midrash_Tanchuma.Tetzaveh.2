‎ואתה תצוה. זה שאמר הכתוב: תקרא ואנכי אענך למעשה ידיך תכסף . אמרה כנסת ישראל לפני הקדוש ברוך הוא: רבונו של עולם, תקרא ואנכי אענה. כל מה שאתה גוזר, אני מקימה, אלא למעשה ידיך תכסף. יש אדם מתאוה למעשה ידיו. ואין תכסף אלא לשון תאוה, שנאמר: ועתה הלך הלכת כי נכסף נכספתה וגו' . הוי, למעשה ידיך תכסף. שאתה מתאוה למעשה ידיך. אתה סובל את כל העולם, דכתיב: אני עשיתי ואני אשא ואני אסבל . ואתה מצוה את בני קהת להיות נושאין כבודך, שנאמר: ולבני קהת לא נתן כי עבדת הקדש עליהם . הוי, למעשה ידיך תכסף. אתה זן את כל העולם, ואתה מצוה אותן להקריב את קרבני לחמי . אתה מאיר לכל העולם, ואתה מצוה להעלת נר תמיד, אנו באורך נראה אור, ואתה אומר להדליק נרות.
אמר רבי מאיר, אמר הקדוש ברוך הוא: חביב עלי נרות שאהרן מדליק, מן המאורות שקבעתי בשמים. למה? שבשעה שהקריבו הנשיאים חנכת המזבח ולא הקריב שבט לוי, היה אהרן נפשו עגומה, אמר: כל הנשיאים הקריבו בחנכת המזבח, ואני לא היה לי חלק בקרבנות. אמר לו הקדוש ברוך הוא: חייך, כל השבטים הקריבו חנכה אחת, ואתה לעצמך תעשה חנכה, מחוץ לפרכת העדות באהל מועד יערך אתו אהרן ובניו. זה שאמר הכתוב: תאות ענוים שמעת ה' . לכך אמר הקדוש ברוך הוא למשה: ואתה תצוה, וכתיב יערך אתו אהרן ובניו, אמר הקדוש ברוך הוא למשה: צו את בני שיהו מביאין שמן זית, כדי שיהא אהרן מדליק לפני.