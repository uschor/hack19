‎ויהי כי זקן יצחק. זה שאמר הכתוב: תחת אבתיך יהיו בניך תשיתמו לשרים בכל הארץ . אמר רבי אליעזר בנו של רבי יוסי הגלילי, עתיד כל אחד ואחד מישראל שיהיו לו בנים כיוצאי מצרים, שנאמר: תחת אבתיך יהיו בניך. מדבר ביצחק אבינו ובאברהם אבינו. אברהם נתברך, שנאמר: וה' ברך את אברהם בכל . יצחק נתברך, דכתיב: ויברכהו ה' . אברהם הוליד צדיק ורשע, יצחק וישמעאל. יצחק הוליד צדיק ורשע, יעקב ועשו. אברהם אשתו עקרה, ויצחק אשתו עקרה.
ולמה נתעקרו האמהות? אמר רבי לוי בשם רבי שילא דכפר תמרתא ורבי חלבו בשם רבי יוחנן, שהיה הקדוש ברוך הוא מתאוה לתפלתם. אמר הקדוש ברוך הוא: עשירות הן, נאות הן, אם אני נותן להם בנים אינן מתפללות לפני. אתה מוצא כל מה שהגיע לאברהם הגיע ליצחק. אברהם כתיב בו זקנה, שנאמר: ואברהם זקן . וביצחק כתיב בו, ויהי כי זקן יצחק.