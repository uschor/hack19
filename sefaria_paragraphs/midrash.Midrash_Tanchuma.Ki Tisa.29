‎פסל לך. זה שאמר הכתוב: ברכת ה' היא תעשיר . זו ברכת אלישע במים, שאמר: כה אמר ה' לא תראו רוח ולא תראו גשם והנחל ההוא ימלא מים . מה כתיב שם, ויהי בבקר כעלות המנחה . מי שהוא אומר בבקר, אומר כעלות המנחה. אמר רבי תנחומא: שטף של גשמים ירד בדרום בבקר, ובאו להם המים כעלות המנחה. הוי ברכת ה' היא תעשיר. ולא יוסף עצב עמה , שלא ראו לא רוח ולא גשם ונתמלא הנחל מים.
דבר אחר, ברכת ה' היא תעשיר, זו ברכת אליהו בבית הצרפית, שנאמר: כד הקמח לא כלתה וצפחת השמן לא חסר . כמה כדין היו שם מספיקין. וכמה טחונין קמח היו, וכד הקמח לא כלתה. הוי, ברכת ה' היא תעשיר, ולא יוסף עצב עמה. שמתוך ביתה היתה ברכתה.
דבר אחר, ברכת ה' היא תעשיר, זו ברכת משה, שאמר לו הקדוש ברוך הוא פסל לך שני לחת, והראה לו הקדוש ברוך הוא מחצב של סנפירינון בתוך אהלו ופסל ממנו, ואמר פסל לך, הפסלת שלך, ומשם נעשה מלך. מכאן את למד, שכל העוסק בתורה, פרנסתו מן התורה ומתעשר ומצליח. שכן אמר ליהושע: כי אז תצליח את דרכך . ולא יוסף עצב עמה, שלא נצטער לילך למקום אחר, אלא מתוך אהלו זמן לו הקדוש ברוך הוא.