‎ויפל אברם על פניו. עד שלא מל, כל זמן שהיתה השכינה מדברת עמו, היה נופל. משמל, היה מסיח עמו והיה עומד, ואברהם עודנו עמד לפני ה'. ולא עוד אלא היה נגלה עליו והוא יושב, וירא אליו ה' באלוני ממרא וגו'.
חביבה המילה, שנשבע ה' לאברהם, שכל מי שהוא מהול אינו יורד לגיהנם, ביום ההוא כרת ה' את אברם ברית לאמר. ומי ירד לשם? ראה מה כתיב אחריו? את הקני ואת הקנזי וגו', למה? שכלם ערלים. וכן יחזקאל ראה את הערלים יורדין בה, בן אדם נהה על המון מצרים והורידהו אותה ובנות גוים אדרים אל ארץ תחתיות את יורדי בור, ממי נעמת רדה והשכבה את ערלים וגו', שם אשור וכל קהלה סביבותיו קברתיו כלם חללים הנפלים בחרב, אשר נתנו קברתיה וגו', שם משך תבל וכל המונה סביבותיו קברותיה כלם ערלים וגו', שמה נסיכי צפון וגו' .
וכן ישעיה אומר, לכן הרחיבה שאול נפשה ופערה פיה לבלי חק , למי שאין בו ברית מילה. ומנין שהיא נקראת חק? ויעמידה ליעקב לחק לישראל ברית עולם . אבל הכופרים ופושעי ישראל שכפרו בה' והלכו בחקות הגוים והן מולין, ה' מושך להן ערלה ונופלין לגיהנם, שלח ידיו בשלמיו חלל בריתו .
שאל אגריפס המלך את רבי אליעזר, וכי מאחר שהקדוש ברוך הוא חבב את המילה, למה לא נתנה בעשרת הדברות? אמר לו: קדם עשרת הדברות הזהיר עליה, ועתה אם שמע תשמעו בקלי ושמרתם את בריתי וגו' . וכן הוא אומר, אם לא בריתי יומם ולילה  זו ברית מילה.
מה כתיב למעלה מן הענין? הלוא ראית מה העם הזה דברו לאמר שתי המשפחות אשר בחר ה' בהם וימאסם ואת עמי ינאצון מהיות עוד גוי לפניהם מהו. כך ראה היאך היו מכעיסין אנשי ירושלים לפני ה' שאף הכהנים המקריבים את הקרבנות היו ערלים, בהביאכם בני נכר ערלי לב וערלי בשר להיות במקדשי לחללו את ביתי בהקריבכם את לחמי חלב ודם ויפרו את בריתי אל כל תועבותיכם . וכתיב: כה אמר אדני אלקים כל בן נכר ערל לב וערל בשר לא יבוא אל מקדשי לכל בן נכר אשר בתוך בני ישראל .
ואף מלכי בית דוד בטלו את המילה, שהרי יהויקים משך לו ערלה ויתר דברי יהויקים וכל תועבותיו אשר עשה והנמצא עליו . מה נמצא עליו שמשך לו ערלה. ויש אומר, שכתב כתבת קעקע בבשרו, הרי למדנו שהכהנים והמלכים בטלו את המילה. אמר ה', אני אמרתי לאהרן ולדוד שזרעם קים לפני לעולם, הלא לכם לדעת כי ה' אלהי ישראל נתן ממלכה לדויד על ישראל לעולם לו ולבניו ברית מלח . וכן לאהרן נשבעתי ברית מלח עולם היא לפני ה' , והן מבטלין ברית מילה. אמר לו ה' לנביא, לך אמור להן, כה אמר ה' אם תפרו את בריתי היום ואת בריתי הלילה ולבלתי היות יומם ולילה בעתם, גם בריתי תפר את דוד עבדי מהיות לו בן מלך על כסאו ואת הלוים הכהנים משרתי . כיון ששמעו ישראל כך, אמרו הרי שתי המשפחות אשר בחר ה' בהם וימאסם . אמר לו ה': הלא ראית מה העם הזה דברו לאמר שתי המשפחות וגו'. אמר, אימתי מאסתים? בשעה שבטלו פסוק שלאחריו, כה אמר ה' אם לא בריתי יומם ולילה וגו'. למה? שאין ערל עומד לפני לעתיד לבוא, עורי עורי לבשי עזך ציון לבשי בגדי תפארתך ירושלים עיר הקדש כי לא יוסיף יבא בך עוד ערל וטמא . אמן וכן יהי רצון.