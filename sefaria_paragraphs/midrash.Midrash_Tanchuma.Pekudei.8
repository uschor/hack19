‎משכן העדת. זו תורה, שהיו יגעים בה. בזכות התורה והקרבנות, אמר הקדוש ברוך הוא, אני מציל אתכם מן גיהנם. תדע לך, שהרי לאברהם הראה הקדוש ברוך הוא את התורה והקרבנות וגיהנם ושעבוד מלכיות. תורה, לפיד אש, שנאמר: מימינו אש דת למו . וכתיב: וכל העם ראים את הקולת ואת הלפידם . קרבנות, קחה לי עגלה משלשת . גיהנם, תנור עשן ולפיד אש . מלכיות, והנה אימה חשכה .
אמר לו הקדוש ברוך הוא לאברהם, כל זמן שבניך מתעסקים בשתים, נצולין מן שתים, ועתידין קרבנות לבטל ובית המקדש לחרב, אלא במה אתה מבקש שישתעבדו בניך, בגיהנם או במלכיות. התחיל תמה ולא היה יודע מה לברור. אמר רבי חנינא בר פפא, אברהם ברר לו את המלכיות ואמר, מוטב שישתעבדו בני במלכיות ולא ירד אחד מבני לגיהנם, והסכים הקדוש ברוך הוא עמו, שנאמר: אם לא כי צורם מכרם וה' הסגירם . אם לא כי צורם מכרם, זה אברהם, שכתוב, הביטו אל צור חצבתם . וה' הסגירם, שהסכים הקדוש ברוך הוא עמו.
הוא שאמר דוד, הרכבת אנוש לראשנו באנו באש ובמים ותוציאנו לרויה . הרכבת אנוש לראשנו, אלו מלכיות. באנו באש ובמים, זו גיהנם. ותוציאנו לרויה, אמר הקדוש ברוך הוא, בעולם הזה, אתם משעבדים בידי מלכיות. ולעתיד לבוא, אני מעביר את המלכיות מכם שנמשלו כמים, ואציל אתכם מגיהנם, שנאמר: כי תעבר במים אתך אני, כי תלך במו אש לא תכוה, ולהבה לא תבער בך.