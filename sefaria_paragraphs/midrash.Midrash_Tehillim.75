למנצח אל תשחת מזמור לאסף. זה שאמר הכתוב  כי אל רחום ה' וגו'  ואתפלל אל ה' ואומר ה' אלקים אל תשחת עמך. אמר לו הקב"ה איני משחיתם שנאמר  וישמע ה' אלי גם בפעם ההוא לא אבה ה' השחיתך. אמר אסף לפני הקב"ה כשם שעשית למשה כך עשה לנו למנצח אל תשחת אמר לפניו רבונו של עולם יסרני כאדם המיסר את בנו שנאמר  כי כאשר ייסר איש את בנו ה' אלקיך מיסרך. אמר לפניו ולא עשית לנו נסים והודינו לך עשה לנו ושוב נודה לך ושמך קרוב בפינו. ספרו נפלאותיך. אימתי אנו מספרים כי אקח מועד לכשיבא אותו מועד שנאמר  כי למועד מועדים וגו' אותה שעה אני מישרים אשפוט. נמוגים ארץ וכל יושביה אנכי תכנתי עמודיה סלה אני העמדתי העולם במה שאמרתם  נעשה ונשמע. וכן הקב"ה אומר לישעיה  ואשים דברי בפיך. למה לנטוע שמים וליסוד ארץ. הוי אנכי תכנתי עמודיה:
 אמרתי להוללים אל תהולו. אמר ר' ברכיה בשם רבי לוי כתיב  יהי כבוד ה' לעולם. בשעה שברא הקב"ה את עולמו מה כתיב  וירא אלקים את כל אשר עשה אין לשון וירא אלא לשון שמחה שנאמר  וראך ושמח בלבו. כיון שחטאתם סלקתי שכינתי למרום ואני הוא אלוהו של עולם ואני לא שמחתי בעולמי והרשעים שמחים.  ישמח ה' במעשיו שמח אין כתיב כאן אלא ישמח לעתיד לבוא והרשעים שמחים. הוי אמרתי להוללים אל תהולו. ורבנן אמרי זו אלישבע בת עמינדב שהיו בידיה ארבע שמחות. משה יבמה מלך בעלה כהן גדול אחיה נחשון נשיא ושני בניה סגני כהונה ונכנסו להקריב ונשרפו שנאמר  ותצא אש מלפני ה' וכתיב  אחרי מות שני בני אהרן. הצדיקים אינן שמחים בעולמי והרשעים שמחים הוי אמרתי להוללים אל תהולו:
 אל תרימו קרנכם למרום תדברו בצואר עתק. כי לא ממוצא וממערב. בשעה שראה בלשצר  פס ידא די כתבא. אמר תמה אני שמא מלכות מרדה בי והוא משליח לכל אפרכיא ולא מצא שמרדה בו מלכות. הוי כי לא ממוצא וממערב. אמר לו הקב"ה לכל אפרכות שלחת שמא אצלי שלחת אני הוא משפיל ומרים שנאמר אלקים שופט זה ישפיל וזה ירים. דבר אחר זה ישפיל מדבר בישראל בשעה שעשו אותו מעשה ואמרו  כי זה משה בזה הושפלו. ובשעה שאמר להם הקב"ה  זה יתנו כל העובר על הפקודים נתרוממו בזה. הוי זה ישפיל וזה ירים:
 כי כוס ביד ה'. יכול ריקן תלמוד לומר ויין חמר מלא מסך. יכול קיוהא תלמוד לומר חמר עתיק. רבי יודן ור' נחמיה בר חנינא ור' יצחק בר חייא אמרי לעתיד לבוא אומר לפרעה שתה כוסך והוא אומר לו רבונו של עולם ולא שתיתי כוסי בעולם הזה והוא אומר לו מה ששתית כמין אגורה אחת היתה שנאמר ויגר מזה. אבל עכשיו אך שמריה ימצו ישתו כל רשעי ארץ. שתית אותו ולא מצית.  שכרו ולא מיין נעו ולא שכר. ר' אלעזר בר' יוסי הגלילי אומר  הלא הוא כמוס עמדי כמוס למאוסים. אמר רבי אחא באיזה כוס בכוס תיברי לא שכולו אחד אלא דהוא שפיך כוליה כהדא קלקילתא שהיא רחבה מלמטה וצרה מלמעלה שנאמר  כוס אחותך תשתי העמוקה והרחבה. את מוצא ארבע כוסות לטובה וארבע לרעה. לטובה  דשנת בשמן ראשי כוסי רויה.  ה' מנת חלקי וכוסי.  וכוס ישועות אשא ובשם ה' אקרא שנים. הרי ארבעה לטובה. וכנגדן ארבע כוסות של פורענות לעכו"ם לעתיד לבוא ואחרי כן כל קרני רשעים אגדע תרוממנה קרנות צדיק. עשר קרנות הן שנתן הקב"ה לישראל. קרן אברהם שנאמר  אשירה נא לידידי וגו' בקרן בן שמן. קרן יצחק  הנה איל אחר נאחז בסבך בקרניו. וקרנו של משה שנאמר  כי קרן עור פני משה. קרן של נבואה שנאמר  ותתפלל חנה ותאמר וגו' רמה קרני. וקרנה של תורה שנאמר  וקרנים מידו לו. וקרנה של כהונה שנאמר  קרנו תרום בכבוד. וקרן לויה שנאמר  כל אלה בנים להימן וגו' להרים קרן. וקרן ירושלים שנאמר  מקרני ראמים עניתני. וקרנו של מלך המשיח שנאמר  ויתן עוז למלכו וירם קרן משיחו. וכן הוא אומר  שם אצמיח קרן לדוד. כיון שחטאו ישראל ניטלו מהן וניתנו לעכו"ם שנאמר  וקרניא עשר מנה. שנמשלו העכו"ם כחיות הללו וכל זמן שקרני העכו"ם קיימות קרני ישראל גדועים שנאמר  גדע בחרי אף כל קרן ישראל. ולכשירום קרנם של ישראל לעתיד לבוא במהרה בימינו קרנותם של אומות עכו"ם גדועות ומרוממות קרנותם של ישראל שנאמר וכל קרני רשעים אגדע מיד תרוממנה קרנות צדיק קרנות שגידע צדיקו של עולם: