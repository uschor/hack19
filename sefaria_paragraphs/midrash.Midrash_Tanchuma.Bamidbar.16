פקד את בני לוי. זה שאמר הכתוב: אלהים מושיב יחידים ביתה וגו' . מעשה במטרונה אחת ששאלה את רבי יוסי בר חלפתא, בכמה ימים . אלהים מושיב יחידים ביתה מוציא וגו'. מי הם אלו. זה עמרם ויכבד אשתו, שבזכותן הוציא הקדוש ברוך הוא את האסורים ממצרים, שהיו משעבדים בטיט ולבנים. מה עשה הקדוש ברוך הוא. זוג יכבד לעמרם, כדי שיעמידו מבניהם גואל לישראל ומעמיד כהנים גדולים ויעמדו ויגאלו את ישראל. לכך נאמר: אלהים מושיב יחידים ביתה. אמר הקדוש ברוך הוא, הואיל והשבט הזה למוד הוא להיות מעמיד גואלים לישראל, לכך ספור אותם. לכך נאמר: פקד את בני לוי. ובמקום אחר כתיב: אך את מטה לוי לא תפקד. בשעה שעשו ישראל את העגל. מה כתיב שם: ויעמד משה בשער המחנה ויאמר מי לה' אלי ויאספו אליו כל בני לוי . לכך אמר ליה הקדוש ברוך הוא למשה, פקד את בני לוי. רבי יהודה בר שלום אמר, למוד הוא השבט הזה להיות הקדוש ברוך הוא מונה אותו בכל מקום עד שהן קטנים. מנין, שבשעה שאמר לו הקדוש ברוך הוא ליעקב שירד למצרים, אותה שעה ספר יעקב ובניו ונמצאו כלם ששים וששה, שנאמר: כל הנפש לבית יעקב הבאה מצרימה ששים ושש , ושני בניו של יוסף ויוסף, הרי שבעים חסר אחת. והוא אומר, כל הנפש לבית יעקב הבאה מצרימה שבעים . אמר רבי לוי אמר רבי שמואל בר נחמן, למוד השבט הזה להיות הקדוש ברוך הוא מונה אותו עד שהן במעי אמן. אמר רבי ברכיה הכהן, השרף אינו מספיק לצאת עד שמספיגים אותו, כך יכבד, היתה אמה מעברת ממנה באותה שעה והיתה במעי אמה ונמנית עליה. אמר רבי שמעון בן לקיש, עם שאמה נכנסה לפתח מצרים, ילדה אותה. לכך נאמר: בשבעים נפש. ואף בני בניה, אמר הקדוש ברוך הוא למשה, כל זכר מבן חדש ומעלה תפקדם. אמר לו משה, רבוני, בן כמה שנים אני מונה אותם. אמר לו הקדוש ברוך הוא למשה, כל זכר מבן חדש ומעלה תפקדם. אמר לו משה, יכל אני לעמד ולסבב בחצרותיהם ובתוך בתיהם ולספר כל אחד מהן, שאתה אומר לי, כל זכר מבן חדש ומעלה תפקדם. אמר לו הקדוש ברוך הוא, אתה עושה את שלך, ואני עושה את שלי. אמר רבי יהודה הלוי בר שלום, היה משה הולך ועומד על פתח אהליהם, והשכינה מקדמת ואומרת לו כל זכרי הבית, חמשה או עשרה תינוקות יש באהל הזה. מנין, שכך כתיב: ויפקד אתם משה על פי ה', כשם שהשכינה אומרת לו.