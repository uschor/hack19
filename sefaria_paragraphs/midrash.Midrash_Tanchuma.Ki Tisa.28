‎ויאמר ה' אל משה פסל לך. ילמדנו רבנו, הקורא בתורה עד כמה חיב לקרות. כך שנו רבותינו: הקורא בתורה, לא יפחת משלשה פסוקים, כנגד שלשה אבות, שבזכותן נתנה תורה לישראל, שנאמר: ומשה עלה אל האלהים ויקרא אליו ה' מן ההר לאמר . ומנין שנקראו אבות הרים? שנאמר: שמעו הרים את ריב ה' והאתנים  לפיכך צריך אדם לשמר את התורה, שנפשו הוא משמר. אמר רבי תנחום בר חנילאי: אמר הקדוש ברוך הוא לישראל: בתי בידך ובתך בידי. בתי בידך, זו התורה. ובתך בידי, זו הנפש. וכתיב: אשר בידו נפש כל חי . אם אתה משמר את שלי, אני משמר את שלך. וכן הוא אומר: רק השמר לך ושמר נפשך .
וכל העוסק בתורה נעשה ראש ומלך, שנאמר: בי מלכים ימלכו, בי שרים ישרו . וכן במשה לפי שעסק בתורה נעשה ראש ומלך, שנאמר: ויהי בישרון מלך . ומנין שיגע הרבה בתורה? שנאמר: ויהי שם עם ה' ארבעים יום וארבעים לילה לחם לא אכל ומים לא שתה . ביום היה הקדוש ברוך הוא מלמדו תורה שבכתב, ובלילה היה מלמדו המשנה על פה. לסוף, כיון שנתן לו את הלוחות, ירד ומצא שעשו את העגל. מיד שבר את הלוחות ורדה את הסרוחין ובקש עליהם רחמים, ולא הניח משה זוית למעלה שלא נתחבט עליה, עד שנתרצה לו הקדוש ברוך הוא. ואמר משה: רבונו של עולם, תן להם לוחות שניות. אמר לו: הראשונים היו מעשה ידי ואתה שברת אותם, ועכשו אתה עשה אחרים תחתיהם, שנאמר: פסל לך שני לחת וגו'.