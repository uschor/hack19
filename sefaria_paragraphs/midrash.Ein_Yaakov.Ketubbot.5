כתובות פרק ה - [משנה. ואלו מלאכות שהאשה עושה לבעלה: טוחנת וכו' ומניקה את בנה וכו']. גמרא. מתניתין דלא כרבי חיא, דתני רבי חיא: אין אשה אלא ליפי, אין אשה אלא לבנים. ותני רבי חיא: אין אשה אלא לתכשיטי אשה. ותני רבי חיא: הרוצה שיעדן את אשתו, ילבישנה כלי פשתן. הרוצה שילבין את בתו, יאכילנה אפרוחים, וישקנה חלב סמוך לפרקה.
ומניקה את בנה וכו'. אמר שמואל: כל זמן שמכירה. ההיא דאתאי לקמיה דשמואל. אמר לו לרב דימי בר יוסף: זיל בדקה! אזל אותבה בדרא דנשי, ושקליה לברא, וקמהדר ליה עילויהו. כי מטא לגבה, הוה קמסוי לאפה, כבשתנהי לעינא מיניה. אמר לה: נטף עיניך! קום דרי בריך!
דשתיא שכרא הוו לה בני אוכמי. דאכלה בשרא ושתיא חמרא הוו לה בני בריי. דאכלה ביעי הוו לה בני עינני. דאכלה כורי הוו לה בני חינני. דאכלה כרפסא הוו לה בני זיותני. דאכלה כסברתא הוו לה בני בשרני. דאכלה אתרוגא הוו לה בני ריחני. ברתא דשבור מלכא, אכלה בה אמה אתרוגא, והוו מסקי לה לקמיה דאבוה בריש ריחני.
[היא אומרת להניק והוא אומר שלא להניק, שומעין לה, צערא דידה הוא. הוא אומר להניק והיא אומרת שלא להניק, מהו? כל היכא דלאו אורחה, שומעין לה. היא אורחה, והוא לאו אורחיה, מאי? בתר דידיה אזלינן, או בתר דידה אזלינן? ופשיטנא לה מהא: "עולה עמו ואינה יורדת עמו"! אמר רב הונא: מאי קראה?  "והוא בעלת בעל"; בעליתו של בעל ולא בירידתו של בעל. רבי אלעזר אמר: מהכא:  "כי היא היתה אם כל חי"; לחיים נתנה ולא לצער נתנה.]
יג אמר רב יצחק בר חנינא, אמר רב הונא: הכל משהין בפני השמש, חוץ מבשר ויין. אמר רב חסדא: בשר שמן ויין ישן. אמר רבא: בשר שמן כל השנה כלה. ויין ישן בתקופת תמוז. אבוה בר איהי ומנימין בר איהי, חד ספי מכל מינא ומינא, וחד ספי מחד מינא. מר משתעי אליהו בהדיה, ומר לא משתעי אליהו בהדיה. הנהו תרי חסידי, ואמרי לה: רב מרי ורב פינחס בני רב חסדא. מר קדים ספי, ומר מאחר ספי. דקדים ספי, אליהו משתעי בהדיה. דמאחר ספי, לא משתעי אליהו בהדיה. אמימר ומר זוטרא ורב אשי, הוו קא יתבי אפיתחא דבי אזגור מלכא. חליף ואזיל אטורנגא דמלכא. חזיה רב אשי למר זוטרא דחור אפיה. שקל באצבעתיה, אנח ליה בפומיה. אמר ליה: אפסדתא לסעודתא דמלכא. אמרי ליה: אמאי תעביד הכי? אמר להו: מאן דעביד האי, פסל למאכל דמלכא! 
אמרי ליה: אמאי? אמר להו: דבר אחר חזאי ביה. בדקו ולא אשכחו. שקל אצבעתיה, אנח עליה. אמר להו: הכא מי בדקיתו? בדקו ואשכחו. אמרו ליה רבנן: מאי טעמא סמכת אניסא? אמר להו: חזאי רוח צרעת דקא פרחא עלויה. ההוא רומאה דאמר לה לההיא אתתא: מינסבת לי? אמרה ליה: לא! אזל איתי רמוני, פלי ואכל קמה. כל מיא דצערי לה, בלעתיה, ולא יהב לה, עד דזג לה. לסוף אמר לה: אי מסינא לך, מינסבת לי? אמרה ליה: אין. אזל ואיתי רמוני, פלי ואכל קמה. אמר לה: כל מיא דצערי לך, תוף שדאי, תוף שדאי! עד דנפק מינה כי הוצא דירקא ואתסיאת.
יד [התלמידים יוצאים לתלמוד תורה שלא ברשות, שלשים יום וכו'. ברשות כמה? כמה דבעי. אורחא דמלתא כמה? אמר רב: חדש כאן וחדש בבית, שנאמר:  "לכל דבר המחלקות הבאה והיצאת חדש בחדש לכל חדשי השנה". ורבי יוחנן אמר: חדש כאן ושנים בביתו, שנאמר:  "חדש יהיו בלבנון, שנים חדשים בביתו". ורב נמי, מאי טעמא לא אמר מההיא? שאני בנין בית המקדש, דאפשר על ידי אחרים. ורבי יוחנן, מאי טעמא לא אמר מההיא? שאני התם, דאית ליה הרוחה]. אמר רב: אנחה שוברת חצי גופו של אדם, שנאמר:  "ואתה בן אדם האנח בשברון מתנים ובמרירות תאנח". ורבי יוחנן אמר: [אף] כל גופו של אדם, שנאמר:  "והיה כי יאמרו אליך: על מה אתה נאנח? ואמרת: אל שמועה כי באה, ונמס כל לב, ורפו כל ידים, וכהתה כל רוח, וכל ברכים תלכנה מים". ורבי יוחנן, נמי הכתיב: "בשברון מתנים"? ההיא, דכי מתחלא, ממתנים מתחלא. ורב נמי, הכתיב: "ונמס כל לב ורפו כל ידים וכהתה כל רוח"? שאני שמועה דבית המקדש, דתקיפא טובא. ההוא ישראל וגוי [עובד כוכבים ומזלות] דהוו קאזלי באורחא בהדי הדדי. לא אמצי גוי [עובד כוכבים ומזלות] לסגויי בהדי ישראל. אדכריה חרבן בית המקדש. נגיד ואיתנח, ואפלו הכי לא אמצי גוי [עובד כוכבים ומזלות] לסגויי בהדיה. אמר לו: לא אמריתו: אנחה שוברת חצי גופו של אדם? אמר ליה: הני מילי מלתא חדתא, אבל הא, דשינן בה, לא! דאמרי אינשי: דמלפא תכלי לא בהתא.
טו [הטילין בכל יום. מאי 'טילין'? אמר רבא: בני פירקי. אמר ליה אביי: מאן דכתיב בהו:]  "שוא לכם משכימי קום, מאחרי שבת, אכלי לחם העצבים, כן יתן לידידו שנא", ואמר רבי יצחק: אלו נשותיהן של תלמידי חכמים שמנדדות שנה מעיניהם בעולם הזה, ובאות לחיי העולם הבא. [ואת אמרת, 'בני פירקי'? אלא אמר אביי: כדרב, דאמר רב: כגון רב שמואל בר שילת, דאכיל מדידיה, ושתי מדידיה, וגני בטולא דאפדניה, ולא חליף פריסתקא דמלכא אבביה. כי אתא רבין אמר: כגון מפנקי דמערבא. רבי יוחנן הוה קסליק בדרגא, הוו סמכי ליה רב אמי ורב אסי, איפחתא דרגא תותיה, סליק ואסקינהו. אמרי ליה רבנן: וכי מאחר דהכי, למה ליה למסמכיה? אמר להו: אם כן מה אניח לעת זקנה?]
[פסקא. החמרים אחת בשבת, הגמלים אחת לשלשים יום וכו']. אמר לו  [רבה] בר רב חנין לאביי: חמר ונעשה גמל, מאי? אמר לו רוצה אשה בקב ותפלות, מעשרה קבין ופרישות. [פסקא]. הספנים אחת לששה חדשים, דברי רבי אליעזר. אמר רב אדא בר אהבה, אמר רב: זו דברי רבי אליעזר, אבל חכמים אומרים: התלמידים יוצאים לתלמוד תורה שתים ושלש שנים שלא ברשות. אמר רבא: סמכו רבנן אדרב אדא בר אהבה ועבדי עובדא בנפשיהו, כי הא דרב רחומי הוה שכיח קמיה דרבא במחוזא. הוה רגיל דהוה אתי לביתיה כל מעלי יומא דכפורי. יומא חד משכתיה שמעתא, הות מסכיא דביתהו, השתא אתי, השתא אתי. לא אתי, חלש דעתה, אחיתת דמעתא מעינה. הוה יתיב באיגרא, אפחית איגרא מתותיה ונח נפשיה. [עונה של תלמיד חכם אימת? אמר רב יהודה, אמר שמואל: מערב שבת לערב שבת.  "אשר פריו יתן בעתו", אמר רב יהודה, ואיתימא רב הונא, ואיתימא רב נחמן: זה המשמש מטתו מערב שבת לערב שבת.]
טז יהודה בריה דרבי חיא, חתניה דרבי ינאי הוה. אזיל ויתיב בבי רב, וכל בי שמשא הוה אתי לביתיה, וכי הוה אתי, הוה קא חזי קמיה עמודא דנורא. יומא חד משכתיה שמעתא, כיון דלא חזי ההוא סימנא, אמר להו רבי ינאי: כפו מטתו, שאלמלא יהודה קים, לא בטל עונתו. הואי:  "כשגגה שיצא מלפני השליט", ונח נפשיה:
יז רבי איעסיק ליה לבריה בי רבי חיא. כי מטא למכתב כתבה, נח נפשה דרביתא. אמר רבי: חס־ושלום פסולא איכא? יתיבו ועינו [במשפחות], רבי אתי משפטיה בן אביטל, ורבי חיא אתי משמעי אחי דוד. אזל אעסק ליה לבריה בי רבי יוסי בן זמרא, פסקו ליה תרתי סרי שנין למיזל בבי רב. אחלפוה קמיה. אמר להו: ניהוו שית שנין. אחלפוה קמיה,  אמר להו: איכניס והדר איזיל. הוה קא מכסיף מאבוה. אמר ליה: בני, דעת קונך יש בך! מעיקרא כתיב:  "תבאמו ותטעמו". ולבסוף כתיב:  "ועשו לי מקדש ושכנתי בתוכם". אזל, יתיב תרתי סרי שני בבי רב. עד דאתי, איעקרא דביתהו. אמר רבי: היכי נעביד? ניגרשה, יאמרו: עניה זו לשוא שמרה? נינסביה איתתה אחריתי, יאמרו: זאת אשתו וזאת זונתו. בעא עלה רחמי, ואתסיאת.
יח רבי חנניה בן חכינאי הוה קאזיל לבי רב בשילהי הלוליה דרבי שמעון בן יוחאי. אמר לו: איעכב לי עד דאתאי בהדך. לא איעכב ליה. אזל, יתיב תרי־סרי שני בבי רב, עד דאתי אשתנו שבילי דמתא, ולא ידע למיזל לביתיה. אזל, יתיב אגודא דנהרא. שמעה לההיא רביתא דהוו קרו לה: 'בת חכינאי', ['בת חכינאי', מלי קולתך ותא ניזיל]! אמר: שמע מינה: האי רביתא דידן. אזל בתרה, הוה יתיבא דביתהו, קא ניהלא קמחא, דל עינה, חזיתיה, סוי לבה פרח רוחה. אמר לפניו: רבונו של עולם! עניה זו, זה שכרה? בעא רחמי עלה וחיתה.
יט רבי חמא בר ביסא אזל, יתיב תרי סרי שני בבי מדרשא. כי אתא, אמר: לא אעביד כדעביד בן חכינאי. עייל, יתיב במדרשא, שלח לביתיה. אתא רבי אושעיא בריה, יתיב קמיה, הוה קא משאיל ליה שמעתא. חזא דקא מחדדי שמעתתא. [חלש דעתיה]. אמר: אי הואי הכא, הוה לי זרע כי האי. על לביתיה, על בריה, קם קמיה. הוא סבר: למשאל שמעתתא קא בעי. אמרה ליה דביתהו: מי איכא [אבא] דקאים מקמי  [ברא]? קרי עליה רמי בר חמא:  "והחוט המשלש לא במהרה ינתק", זה רבי אושעיא, בנו של רבי חמא בר ביסא.
כ רבי עקיבא, רעיא דבן כלבא שבוע הוה. חזיתיה ברתיה דהוה צניע ומעלי. אמרה ליה: אי מקדשנא לך, אזלת לבי רב? אמר לה: אין. אקדשה ליה בצנעא, ושדרתיה. שמע אבוה, אפקה מביתיה, אדרה הנאה מנכסיה. אזיל, יתיב שתים עשרה שני בבי רב. כי אתא, איתי בהדיה תריסר אלפי תלמידי. שמעיה לההוא סבא דקאמר לה: עד כמה קא מדברת אלמנות חיות? אמרה ליה: אי לדידי ציית, יתיב תרי־סרי שנין אחריני. אמר: ברשות קא עבידנא! הדר אזל יתיב תרי־סרי שנין אחריני בבי רב. כי אתא, איתי בהדיה עשרים וארבע אלפי תלמידי. שמעה דביתהו, הות קא נפקא לאפיה. אמרו לה שיבבתא: שאילי מאני, לבוש ואיכסאי. אמרה להו:  "יודע צדיק נפש בהמתו". כי מטאי לגביה, נפלה על אפה, קא מנשקא ליה לכרעיה. הוו קא מדחפו לה שמעיה. אמר להו: שבקוה, שלי ושלכם, שלה הוא! שמע אבוה דאתא גברא רבא למתא, אמר: איזיל לגביה, אפשר דמפר נדראי. אתא לגביה. אמר ליה: אדעתא דגברא רבא מי נדרת? אמר ליה: אפלו פרק אחד, ואפלו הלכה אחת. אמר ליה: אנא הוא! נפל על אנפיה, ונשקיה על כרעיה, ויהב ליה פלגא ממוניה. ברתיה דרבי עקיבא עבדא ליה לבן עזאי הכי, והינו דאמרי אינשי: רחלא, בתר רחלא אזלא, כעובדי אמה כך עובדי ברתה. רב יוסף בריה דרבא, שדריה אבוה לבי רב, לקמיה דרב יוסף. פסקו ליה שית שנין. כי הוה תלת שני, מטא מעלי יומא דכפורי. אמר: איזיל ואחזינהו לאינשי ביתי. שמע אבוה, שקל מנא ונפק לאפיה. אמר ליה:  [זוגתך] נזכרת? איכא דאמרי: אמר ליה: יונתך נזכרת? אטרוד, לא מר אפסיק ולא מר אפסיק.
אין פוסקין יינות לאשה, ואי תימא?  "אלכה אחרי מאהבי נתני לחמי ומימי, צמרי ופשתי שמני ושקויי". דברים שהאשה משתוקקת עליהן, ומאי נינהו? תכשיטין! דרש רבי יהודה איש כפר גבוריא, ואמרי לה: איש כפר גבור־חיל: מנין שאין פוסקין יינות לאשה? שנאמר:  "ותקם חנה אחרי אכלה בשלה, ואחרי שתה", 'שתה', ולא 'שתת'. אלא מעתה 'אכלה' ולא 'אכל' הכי נמי? אנן, מדשני קרא בדבוריה קאמרינן. מכדי, בגוה קעסיק ואתי, מאי טעמא שני? שמע מינה: 'שתה' ולא 'שתת'. [אמר רבי אבהו, אמר רבי יוחנן: מעשה בכלתו של נקדימון בן גוריון, שפסקו לה חכמים סאתים יין לציקי קדרה מערב שבת לערב שבת. אמרה להן: כך תפסקו לבנותיכם. תנא: שומרת יבם היתה, ולא ענו אחריה 'אמן'. תנא: כוס אחת יפה לאשה, שתים, נוול הוא לה. שלש, תובעת בפה. ארבע, אפלו חמור תובעת בשוק ואינה מקפדת. אמר רבא: לא שנו אלא שאין בעלה עמה, אבל בעלה עמה, לית לן בה. והא חנה, דבעלה עמה הואי? אכסנאי שאני, דאמר רב הונא: מנין לאכסנאי שאסור בתשמיש המטה? שנאמר:  "וישכמו בבקר וגו' וישבו ויבאו אל ביתם הרמתה, וידע אלקנה את חנה אשתו", השתא אין, מעיקרא, לא. חומא, דביתהו דאביי אתאי לקמיה דרבא. אמרה ליה: פסוק לי מזוני! פסק לה. פסוק לי חמרא! אמר לה: ידענא ביה בנחמני, דלא הוה שתי חמרא. אמרה ליה: חיי דמר, דהוי משקי ליה בשופרזי כי האי. בהדי דקא מחויא ליה, איגלי דרעא, נפל נהורא בבי דינא. קם רבא, על לביתיה, תבעה לבת רב חסדא. אמרה ליה בת רב חסדא: מאן הוי האידנא בבי דינא? אמר לה: חומא דביתהו דאביי. נפקא אבתרה, מחתא לה בקולפי דשידא, עד דאפקה לה מכולי מחוזא. אמרה לה: קטלת לך תלתא, ואתת למקטל אחרינא?]