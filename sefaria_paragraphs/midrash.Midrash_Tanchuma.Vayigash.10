‎ואת יהודה שלח. זה שאמר הכתוב: הנני שלח מלאכי ופנה וגו' . בא וראה, כל צרות שארע ליוסף, ארע לציון. ביוסף כתיב: וישראל אהב את יוסף. בציון כתיב: אהב ה' שערי ציון . ביוסף כתיב: וישנאו אותו. בציון, נתנה עלי בקולה על כן שנאתיה . ביוסף, והנה אנחנו מאלמים אלמים. בציון, בא יבא ברנה נשא אלמתיו . ביוסף, המלך תמלך עלינו. בציון, אומר לציון מלך אלהיך . ביוסף, ויחלום יוסף חלום, בציון, בשוב ה' את שיבת ציון היינו כחלמים . ביוסף, הבוא נבוא אני ואמך וגו'. בציון, אפים ארץ ישתחוו לך . ביוסף, ויקנאו בו אחיו. בציון, קנאתי לציון קנאה גדולה . ביוסף, לך נא ראה את שלום אחיך. בציון, ודרשו את שלום העיר . ביוסף, ויראו אתו מרחק. בציון, זכרו מרחוק את ה' . ביוסף, ויתנכלו אתו. בציון, על עמך יערימו סוד . ביוסף, ויפשיטו את כתנת הפסים. בציון, והפשיטוך את בגדיך . ביוסף, וישליכו אתו הברה. בציון, צמתו בבור חיי . ביוסף, והבור רק אין בו מים. בציון, ובבור אין מים כי אם טיט . ביוסף, וישבו לאכל לחם. בציון, אשור לשבע לחם . ביוסף, וימשכו ויעלו את יוסף. בציון, וימשכו את ירמיהו בחבלים ויעלו אתו מן הבור . ביוסף, ויקרע יעקב שמלתיו. בציון, לבכי ומספד . ביוסף, וימאן להתנחם. ובציון, אל תאיצו לנחמני . ביוסף, והמדנים מכרו אתו אל מצרים. ובציון, ובני יהודה ובני ירושלים מכרתם לבני היונים .
ומה שארע ליוסף טובות, ארע לציון טובות. ביוסף, ויהי יוסף יפה תאר ויפה מראה. וציון, יפה נוף משוש כל הארץ . ביוסף, איננו גדול בבית הזה ממני. בציון, גדול יהיה כבוד הבית הזה . ביוסף, ויהי ה' את יוסף. בציון, והיו עיני ולבי שם . ביוסף, ויט אליו חסד. ובציון, זכרתי לך חסד . ביוסף, ויגלח ויחלף שמלתיו. ובציון, אם רחץ אדני את צאת בנות ציון . ביוסף, רק הכסא אגדל ממך. ובציון, בעת ההיא יקראו לירושלים כסא ה' . ביוסף כתיב: וילבש אתו בגדי שש. ובציון, עורי עורי לבשי עזך ציון לבשי בגדי תפארתך . ביוסף כתיב: ואת יהודה שלח לפניו. ובציון הנני שלח מלאכי .