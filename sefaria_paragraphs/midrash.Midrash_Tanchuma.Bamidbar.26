אל תכריתו. זה שאמר הכתוב: טוב ה' למעוז ביום צרה ויודע חוסי בו . אין מדתו של הקדוש ברוך הוא כמדת בשר ודם. מלך בשר ודם שמרדה עליו מדינה, הוא עושה בה אנדרומוסיא והורג הטובים עם הרעים. והקדוש ברוך הוא אינו כן, אלא בשעה שהדור מרעים לפניו, הוא ממלא לצדיקים ומאבד לרשעים. חטאו דור אנוש, אבד אותן והציל לחנוך, שנאמר: ויתהלך חנוך את האלהים . למה, ביום צרה ויודע חוסי בו. דור המבול הכעיסוהו ואבדן, שנאמר: וימח את כל היקום . והציל לנח ובניו, שנאמר: ונח מצא חן בעיני ה' . וכן הסדומים הכעיסוהו ואבדן, שנאמר: וה' המטיר על סדום ועל עמורה וגו' . והציל ללוט, שנאמר: ויהי בשחת אלהים את ערי הככר ויזכר אלהים וגו' . וכן המצרים הביא חשך עליהם, לא ראו איש את אחיו, ולכל בני ישראל היה אור במושבותם . ולמה, ביום צרה ויודע חוסי בו. יצאו ישראל ממצרים באו למדבר, עשו אותו מעשה, חוץ משבטו של לוי, שנאמר: מי לה' אלי ויאספו אליו כל בני לוי . מי שלא נתנו נזם לעגל, אמר הקדוש ברוך הוא, ביום צרה ויודע חוסי בו. מיד עמד משה והרג לחוטאים, שנאמר: ויעשו בני לוי כדבר משה וגו' . ושבטו של לוי שנתנו נפשם על קדושת השם, לכך נאמר למשה ולאהרן אל תכריתו. וכן הוא אומר במקום אחר, פקד את בני לוי. וחזר ואמר, אך את מטה לוי לא תפקד וגו'. אמר ליה: למה. אמר לו: כדי להוציאם מן הגזרה. שצפה הקדוש ברוך הוא שעתידין ישראל להכעיס לפניו והוא אומר להם במדבר הזה יפלו פגריכם , לפיכך אמר הקדוש ברוך הוא על בני לוי, ואת ראשם לא תשא בתוך בני ישראל. למה, שהן שלי, שנאמר: והיו לי הלוים . שכל מי שמקריב עצמו מעט, מקריבין אותו הרבה. והן קרבו עצמן, כשאמר משה, מי לה' אלי. ולא עוד, אלא אמר הקדוש ברוך הוא, הפקד את הלוים על משכן העדות . שכל מי שנבדק בדבר ונמצא נאמן להקדוש ברוך הוא, מאמינו לעולם. שכן את מוצא ביהושע, נבדק בעמלק ועשה בו כתורה וכמצוה, שנאמר: ויחלש יהושע את עמלק ואת עמו . אמר ליה הקדוש ברוך הוא, משבטך אני מעמיד שיפרע בעמלק, שנאמר: מני אפרים שרשם בעמלק . מהו מני אפרים. מנה אפרים בלבד לשרש ביצתו של עמלק. אמר לו הקדוש ברוך הוא, אחריך בנימין , הניח לשאול בן קיש שהוא בן ימיני, הוא משרשו. דבר אחר, מני אפרים. נבדק שאול ולא נמצא נאמן בפקדונו, אלא ויחמל שאול והעם על אגג . החזירו לאחריו ונטלה המלכות ממנו, שנאמר: אחריך בנימין בעממיך . ואף השבט הזה, בדקתי אותם ונמצאו שומרים בכבודי, ונתנו נפשם על קדושת שמי, שנאמר: שימו איש חרבו על ירכו וגו', ויעשו בני לוי כדבר משה , ולא נשאו פנים. לפיכך משה מברכן, האומר לאביו ולאמו לא ראיתיו . ואף אני מקרבו ועושה פלמנטרין שלי. ואיני מאמין ביתי וקדשתי אלא להם, שנאמר: ואתה הפקד את הלוים על משכן העדות . ומה שאמרתי לך, אך את מטה לוי לא תפקד, להוציאם מן הגזרה שאני עתיד לגזר על ישראל. אלא להם אני חולק כבוד גדול, שאתה מונה אותן לעצמן בדבור פקד את בני לוי. ומה אם ללוים שנושאים את המשכן, כבדתי אותן. על אחת כמה וכמה בני קהת הנושאין את הארון, שנאמר: ומשמרתם הארון והשלחן והמנורה והמזבחות . לכך אמר להם: אל תכריתו. אמר הקדוש ברוך הוא, ומה אם בני קהת בשביל שהיו יראין אותי, כך כבדתי וחלקתי להם כבוד ולבניהם. מי שהוא מתירא ממני, אני מכבדו ואיני מכרית את שמו מן העולם. ממי את למד. מבני יונדב, על ידי שעשו רצוני, מה כתיב בהן, לא יכרת איש ליונדב בן רכב עומד לפני כל הימים . ומה אם אותם שהיו גרים, על ידי שעשו רצוני, כך עשיתי להם. ישראל כשעושין רצוני, על אחת כמה וכמה שלא יכרתו ולא ישמד שמם מלפני, אלא חיים הם וקימין לעולם, שנאמר: ואתם הדבקים בה' אלהיכם חיים כלכם היום .