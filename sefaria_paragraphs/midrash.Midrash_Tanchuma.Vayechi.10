‎בסדם אל תבא נפשי. כשיעמד זמרי ויזנה עם כזבי, אל יזכר נפשי בהם. וכן הוא אומר, ושם איש ישראל המכה זמרי בן סלוא . כנה שמו ושם אביו, ובכל ישראל לא היו שמות אלו.
בקהלם אל תחד כבדי, כשיקהל קרח את כל העדה לחלק על משה, אל תחד כבדי, אל תתיחד כבודי עמהן, אלא ויקח קרח בן יצהר בן קהת בן לוי , ולא אמר בן יעקב. והיכן יזכר שמי, על הדוכן, דכתיב: ואלה העמדים ובניהם הימן, בן יצהר בן קהת בן לוי בן ישראל .
כי באפם הרגו איש. וכי איש אחד הרגו. והלא כתיב, ויבאו על העיר בטח ויהרגו כל זכר . אלא שנחשבו לפני הקדוש ברוך הוא ולפניהם כאיש אחד. וכן הוא אומר, והכית את מדין כאיש אחד . כיוצא בו, סוס ורכבו רמה בים .
ארור אפם, לא קלל אלא לאפם. הוא שאמר בלעם, מה אקב לא קבה אל , ובעת הכעס לא קלל אלא אפם, והיאך אני אוכל לקללם.
אחלקם ביעקב, עשרים וארבעה אלף נפלו משבט שמעון על מעשה זמרי, ואלמנותיהם עשרים וארבעה אלף, וחלקם שני אלפים לכל שבט ושבט, שנאמר: אחלקם ביעקב. וכל מי שמסבב על הפתחים, הוא משבט שמעון. אמר הקדוש ברוך הוא, אף לוי יהא מסבב. מה עשה. האכילו פרוסתו בנקיות. ונתקימה נבואת יעקב, שנתן לו אחד מעשרה, והוא מסבב על הגרנות ואומר תנו חלקי. לפיכך אמר, אחלקם ביעקב. הרי שמעון ולוי יצאו פניהם מכרכמות.
התחיל קורא, יהודה אתה יודוך אחיך. אמר לו: אתה הודית במעשה תמר, יודוך אחיך להיות עליהם מלך.
ידך בערף איביך, זה דוד שעמד ממנו, ואיבי תתה לי ערף .
ישתחוו לך בני אביך. ויצחק אמר ליעקב, בני אמך, שלא היתה לו אשה אחרת אלא רבקה. יעקב שהיו לו נשים הרבה, אמר ליהודה, בני אביך.
גור אריה יהודה מטרף בני עלית, מטרף בני עלית, שאמרת מה בצע כי נהרג .
מטרף בני עלית, מטרף תמר הצלת נפשות ארבע מן המיתה, תמר ושני בניה ועצמך.
אמר לו הקדוש ברוך הוא, אתה הצלת ארבע נפשות מן השרפה ומן המיתה, שכך פסקת הוציאוה ותשרף, אני אציל מבניך ארבעה, דניאל חנניה מישאל ועזריה מן הכבשן ומגב האריות. קרא ליהודה ארבעה שמות, גור, אריה, כרע שכב כארי, וכלביא.
לא יסור שבט, זה כסא מלכות, שנאמר: כסאך אלהים עולם ועד שבט מישר שבט מלכותך .
ומחקק מבין רגליו, כשיבא אותו מלך שהמלכות שלו, שכתוב בו, ברגלים תרמסנה עטרת גאות שכורי אפרים .
עד כי יבא שילה, שהמלכות שלו.
ולו יקהת עמים, יקהה שני עמים, שנאמר: ישימו יד על פה ואזניהם תחרשנה .
דבר אחר, ולו יקהת, יקהת מי שעתיד מתקהלין עליו, שנאמר: שרש ישי אשר עמד לנס עמים אליו גוים ידרשו .
אסרי לגפן עירה, גפן אלו ישראל, שנאמר: גפן ממצרים תסיע , יאסר לעירה עיר הקדש. ולשרקה אלו ישראל, שנאמר: ואנכי נטעתיך שורק . בני אתנו, יבנו שער האיתון .
דבר אחר, בני אתנו, על עיר בן אתנות.
כבס ביין לבשו, מרב יין.
ובדם ענבים סותה, אין סותה אלא טעות, שנאמר: כי יסיתך אחיך , אם יטעו בהלכה, תהא מתכבסת בתחומו. 
אין יין אלא תורה, שנאמר: כי טובים דדיך מיין , הביאני אל בית היין .
חכלילי עינים מיין, מכאן אתה למד שהתורה הרבה אצלו, חיך לי לי מיינה של תורה. ולבן שנים, בזכות התורה, אם יהיו חטאיכם כשנים כשלג ילבינו .