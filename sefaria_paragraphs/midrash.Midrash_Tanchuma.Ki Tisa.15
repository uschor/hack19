‎ויתן אל משה ככלתו . זה שאמר הכתוב: מתן אדם ירחיב לו ולפני גדלים ינחנו , מתנה שאדם נותן משלו, ירחיב לו, כמעשה באבון רמאה שהיה בבצרה, והלכו רבותינו לשם לבקש פרנסה, ולא בקש לפסק עד שפסקו כל בני בית הכנסת, ופסק הוא כנגד כלן, לפיכך קורין אותו אבון רמאה. מה עשו רבותינו? הושיבוהו אצלן, לקים מה שנאמר: מתן אדם ירחיב לו וגו'. דבר אחר, ויתן אל משה, זה שאמר הכתוב: ותתן לו מגן ישעך , אלו ישראל הבוטחין בהקדוש ברוך הוא. וימינך תסעדני , מימנו אש דת למו בני ישראל . וענותך תרבני ,
יש ענו מן הקדוש ברוך הוא? אמר רבי אבא בר אחא: בנהג שבעולם, תלמיד יושב לפני רבו, ממתין לרבו. והקדוש ברוך הוא אמר ליחזקאל: קום צא אל הבקעה ושם אדבר אותך, ואקום ואצא אל הבקעה והנה שם כבוד ה' עמד ככבוד אשר ראיתי על נהר כבר ואפל על פני . ללמדך, שקדמו הקדוש ברוך הוא. יש ענו גדול מזה? כיוצא בו, משה ידבר והאלהים יעננו בקול . היה צריך לומר, האלהים ידבר ומשה יעננו בקול. כיוצא בו, ויאמר אלי ה', השער הזה סגור יהיה לא יפתח ואיש לא יבא בו, כי ה' אלהי ישראל בא בו והוא סגור . וביום השבת יפתח וביום החדש יפתח . מלך בשר ודם כבודו לכנס בשער הגדול, שמא בשער הקטן. והקדוש ברוך הוא בשער הקטן.
כיוצא בו: וירא אליו ה' באלני ממרא והוא ישב פתח האהל כחם היום . בנהג שבעולם, כשתלמיד חולה והרב הולך לבקרו, התלמידים מהלכין תחלה ואחר כך הרב. והקדוש ברוך הוא כשמל לאברהם, היה מצטער מן המילה, אמר למלאכים לילך לבקרו. עם שהמלאכים מהלכין, קדמן הקדוש ברוך הוא, שנאמר: וירא אליו ואחר כך וישא עיניו וירא והנה שלשה אנשים.
בן עזאי אומר בא וראה ענותנותו של הקדוש ברוך הוא, מלך בשר ודם, שגר פרוזדגמאות במדינה ואומר: פלוני קומוס, פלוני אפרכוס, פלוני הגמון, משמזכיר שמו, מזכיר שבחו. והקדוש ברוך הוא משמזכיר שבחו, אחר כך מזכיר שמו, בראשית ברא אלהים. יש ענו גדול מזה? בנהג שבעולם, מלך בשר ודם כל זמן שלגיונותיו משלמין לו, פוסק להם מזונות ומתנות טובות, מחלק להם אוניניות. כפרו בו, אין זקוק להם. והקדוש ברוך הוא, ישראל עושין להם את העגל מלמטה, והקדוש ברוך הוא עסוק לתן להם חיים, שנאמר: כי הוא חייך וארך ימיך .