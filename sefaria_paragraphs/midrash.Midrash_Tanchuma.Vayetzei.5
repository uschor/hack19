‎וירא ה' כי שנואה לאה. זה שאמר הכתוב: כי הוא ידע מתי שוא וירא און ולא יתבונן . הכתוב מדבר בישמעאל. בשעה שאמרה שרה לאברהם, גרש האמה הזאת וגו' , כל אותו הענין, מה כתיב שם, וישכם אברהם בבקר ויקח לחם וגו'.
כיון שכלו המים מן החמת והיה ישמעאל מת בצמא, מיד ותשלך את הילד תחת אחד השיחים. רבי מאיר אומר, זה הרתם הגדל במדבר. רבי יוסי בר חלפתא אומר, מקום שהסיח עמה אחד מן המלאכים. רבי ברכיה אומר, שהטיחה דברים קשים כלפי מעלה. אמרה לפניו, רבונו של עולם, כביכול אתה דומה לבני אדם, שהן אומרים לתן דבר וחוזרים בהן. לא כך אמרת לי הרבה ארבה את זרעך, הרי הוא מת בצמא. מיד רמז הקדוש ברוך הוא למלאך להראות לה את הבאר. אמר אותו מלאך, רבונו של עולם, לרשע הזה שעתיד לקפח את העוברים ואת השבים, אתה מעלה לו את הבאר. אמר לו הקדוש ברוך הוא, מהו עכשו, לא צדיק הוא, איני דן את האדם אלא על שעה שעומד בה בדין לפני. לפיכך כתיב: כי שמע אלהים אל קול הנער באשר הוא שם. הוי אומר, כי הוא ידע מתי שוא וירא און ולא יתבונן.
דבר אחר, כי הוא ידע מתי שוא, מדבר בלאה, כשבקש הקדוש ברוך הוא לתן לה בנים, אמרו מלאכי השרת לפני הקדוש ברוך הוא, לזו את נותן בנים, שעל ידי זמרי בן בנה יפלו עשרים וארבעה אלף. אמר להם הקדוש ברוך הוא, עכשו זו הצדקת איני מקפחה מן הבנים. הוי אומר: כי הוא ידע מתי שוא. לכך נאמר: וירא ה' כי שנואה לאה.