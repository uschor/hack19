אל תכריתו. ילמדנו רבנו, העובר על כריתות שבתורה, במה הן מתרפאין ויוצאין מידי כריתתן. כך שנו רבותינו, כל חיבי כריתות שלקו, נפטרו מידי כריתתן, שנאמר: והפילו השופט והכהו לפניו וגו', ארבעים יכנו לא יוסיף וגו', ונקלה אחיך לעיניך . כיון שלקה, חסה התורה עליו ואמרה, ונקלה אחיך לעיניך, הרי אחיך. ולמה ארבעים. אלא האדם הזה נוצר לארבעים יום, ועבר על התורה שנתנה למשה לארבעים יום, ילקה ארבעים ויצא ידי ענשו. וכן את מוצא באדם הראשון כשנצטוה, ואמר לו: ומעץ הדעת טוב ורע לא תאכל וגו' . ונתחיב מיתה, ולקה העולם בארבעים ענשים. עשר לאדם ועשר לחוה ועשר לנחש ועשר לאדמה. ולפיכך כיון שעבר אדם על אחת מן העברות, לוקה ארבעים. וכן את מוצא על כל דבר ודבר, שצוה הקדוש ברוך הוא למשה אזהרות וענשין. כתיב בשבת, זכור את יום השבת , אזהרה. וענשה, מחלליה מות יומת . באו למדבר ומצאו מקושש, ולא היה יודע משה באיזה מיתה הוא נהרג, אלא ויניחהו במשמר . אמר הקדוש ברוך הוא, מות יומת האיש, רגם אותו באבנים . מיד עמד משה בתפלה ואמר, רבונו של עולם, אם יחטא אדם, כך הוא נסקל, הרי הן מתכלין. עשה להם תקנה. אמר להם הקדוש ברוך הוא, ילקו ארבעים ויצאו ידי כריתתן. כך כשמתו בני אהרן, ראו אותם שבטו של קהת, התחילו צווחין על משה לומר, כך אנו מתים. אמר לו הקדוש ברוך הוא, כשם שעשיתי תקנה לאהרן, שנאמר: בזאת יבא אהרן וגו' , אף למשפחת הקהתי כך אני עושה תקנה שלא ימותו, שנאמר: וזאת עשו להם וחיו ולא ימותו וגו' . מנין, ממה שקראו בענין אל תכריתו.