הן קרבו ימיך למות . אמר משה לפני הקדוש ברוך הוא, רבונו של עולם, בלשון שקלסתיך שאמרתי, הן לה' אלהיך השמים , בו קנסת עלי מיתה. אמר לו הקדוש ברוך הוא, אני אעשה לך קורת רוח, הנך שוכב עם אבותיך וגו' . אמר רבי אבהו, אין לשון הנך אלא קורת רוח, שנאמר: שם ינוחו יגיעי כח . הן קרבו ימיך, אמר רבי יהושע בן לוי, נאמרה קריבה באבות, ונאמרה במלכים, שנאמר: ויקרבו ימי דוד , בנביאים. הן קרבו. אמר רבי שמואל בר נחמני, וכי ימים הם מתים. אלא אלו הצדיקים, אף על פי שהן מתין, ימיהן בטלים מן העולם. אבל הם עצמן קימים, שנאמר: אשר בידו נפש כל חי. מאי נפש כל חי. וכי נפשותיהן של חיים הן מסורין בידו, והמתים אינן מסורין בידו. אלא אלו הצדיקים, שאפלו במיתתן קרויין חיים, שנאמר: ובניהו בן יהוידע בן איש חי רב פעלים מקבצאל וגו' . וכי כלי עלמא בני מתים הוו, אבל הרשעים, אפלו בחייהם קרויים מתים, שנאמר: ואתה חלל רשע וגו' . וכן הוא אומר, על פי שנים עדים או שלשה עדים יומת המת . וכי יש מת שהוא חיב מיתה אחרת. אלא רשע בחייו חשוב כמת, מפני שרואה חמה זורחת ואינו מברך יוצר אור, שוקעת ואינו מברך מעריב ערבים, אוכל ושותה ואינו מברך עליה. אבל הצדיקים, מברכין על כל דבר ודבר שאוכלין ושותין ושרואין וששומעין. ולא בחייהם בלבד, אלא אפלו במיתתן מברכין ומודין לפני הקדוש ברוך הוא, שנאמר: יעלזו חסידים בכבוד, ירננו על משכבותם, רוממות אל בגרונם וחרב פיפיות בידם .  
סליק ספר דברים.