דבר אחר, אדם כי יהיה. זה שאמר הכתוב: אים ונורא וגו' . הפסוק מדבר באדם הראשון ובפרעה ובאדם ובסנחריב ובנבוכדנצר. באדם הראשון כיצד. אמר רבי אבא בר כהנא, בשעה שברא הקדוש ברוך הוא את אדם הראשון, בראו כדמותו, שנאמר: ויברא אלהים את האדם בצלמו . וכשבראו, בראו מסוף העולם ועד סופו, שנאמר: כי שאל נא לימים ראשונים וגו' . והיה שולט בכל העולם כלו, שנאמר: ורדו בדגת הים ובעוף השמים . וכן הוא אומר, ומוראכם וחתכם יהיה וגו' . לכן נאמר, אים. ונורא, זה אדם הראשון. ממנו משפטו ושאתו יצא , זו חוה שיצאה ממנו, שהיא גרמה לו למות, שנאמר: ותתן גם לאישה וגו' . ומנין שיצאה ממנו, שכן כתיב: עצם מעצמי ובשר מבשרי . הוי אומר, אים ונורא הוא, זה אדם הראשון. ממנו משפטו ושאתו יצא, זו חוה שיצאה ממנו. דבר אחר, אים ונורא, זה פרעה שהיה קוזאקרטור, שנאמר: מושל עמים ויפתחהו . ממנו משפטו ושאתו יצא, זה משה, שהיה מתגדל בביתו והיה סבור שהוא בן ביתו, שנאמר: ויגדל הילד ותביאהו וגו' . ועמד והביא עליו עשר מכות, שנאמר: ועתה לכה ואשלחך וגו' . אמר רבי יהודה בר אמי, המטה, משוי ארבעים סאה היה, ושל סנפרינון היה, ועשר מכות חקוקות עליו בכתב נוטריקון דצ״ך עד״ש באח ״ב. ומשה היה מביט במטה ורואה איזה מכה ראויה לבוא על פרעה, ומביאה עליו. הוי אומר, אים ונורא זה פרעה. ממנו משפטו ושאתו יצא, זה משה. ואף המשיח שעתיד ליפרע מגוג ומגוג וחילותיו, שם עמהם גדל במדינה, שנאמר: שם ירעה עגל ושם ירבץ וכלה סעיפיה . דבר אחר, אים ונורא הוא, זה אדם, שנאמר: דחילה ואמתני ותקיפא וגו' . ממנו משפטו ושאתו יצא, זה עובדיה, שהיה גר אדומי והיה מתנבא עליה, שנאמר: חזון עובדיה, כה אמר ה' אלהים לאדם שמועה שמענו . הוי, אים ונורא, זה אדם. ממנו משפטו ושאתו יצא, זה עובדיה. דבר אחר, אים ונורא, זה סנחריב מלך אשור, שכתוב בו, ואחריב בכף פעמי כל יאורי מצור . וכן הוא אומר, מי בכל אלהי הארצות אשר הצילו את ארצם מידי . וכן הוא אומר, והיה מטות כנפיו מלא רחב ארצך עמנו אל . אחד מששים אוכלסין היה מספק את ישראל, שנאמר: והיה מטות כנפיו, המטה הזו של תרנגול אחד מן ששים בכנפיו. כיון שבא להכנס לירושלים, אמר לאוכלסיו, שכבו הלילה ובבקר אנו משליכים לתוכה את הטבעות שלנו ונסקל אותם בהם. הוי אומר, אים ונורא הוא. ממנו משפטו ושאתו יצא, אלו בניו, שכשעלה לירושלים להחריב אותה ולא עלתה בידו, שנאמר: ויצא מלאך ה' ויך במחנה אשור וגו' , וכתיב: וישב בבשת פנים לארצו ויבא בית אלהיו וגו' . הוי אומר, אים ונורא הוא, זה סנחריב. ממנו משפטו ושאתו יצא, אלו בניו שהרגוהו. דבר אחר, אים ונורא הוא, זה נבוכדנצר, דכתיב בה, ואתה אמרת בלבבך השמים אעלה . ממנו משפטו ושאתו יצא, זה אויל מרדך בנו. אמרו רבותינו זכרונם לברכה: כשנטרד נבוכדנצר, כמו שכתוב בו, מן אנשא לך טרדין וגו' . כל אותן הימים היה אויל מרדך בנו משמש תחתיו. כשחזר, חבשו בבית האסורים. וכל מי שנחבש בבית האסורים על ידו, אינו יוצא עד יום מותו, שנאמר: אסיריו לא פתח ביתה . כשמת נבוכדנצר, בקשו להמליך לאויל מרדך, ונכנסו עליו להמליכו ולא קבל מהם. אמר להם: בראשונה שמעתי לכם ולפיכך נחבשתי, ועכשו איני שומע לכם, שמא הוא חי ויעמד ויהרגני. עמדו על נבוכדנצר וגררוהו מקברו והוציאו, וראה אותו שהוא מת, והמליכוהו. לקים מה שנאמר: ואתה השלכת מקברך כנצר נתעב וגו' . הוי אומר, אים ונורא הוא, זה נבוכדנצר. ממנו משפטו ושאתו יצא, זה אויל מרדך. דבר אחר, אים ונורא הוא, זה בני אדם, שהוא שולט בכל מה שברא הקדוש ברוך הוא בעולמו, דכתיב בה, תמשילהו במעשה ידך כל שתה תחת רגליו . ממנו משפטו ושאתו יצא. שבשעה שאדם חוטא, הרי מביא עליו הקדוש ברוך הוא יסורין בגופו. למה, שאין מדותיו של הקדוש ברוך הוא כמדת בשר ודם. מדת בשר ודם, כשסרח עליו עבדו, מביא את הכבלים וכובלו, מביא את המגלבין ומכהו. והקדוש ברוך הוא אינו כן, אלא מגופו של אדם רודה אותו. ומנין, ממה שכתוב בענין אדם כי יהיה בעור בשרו וגו' . וכתוב אחד אומר, וכל חפצי אעשה . וכתוב אחד אומר, חי אני נאם ה' . זהו האמור בענין אדם כי יהיה בעור בשרו וגו'. וכתיב: כי לא אל חפץ רשע, אתה, לא יגרך רע. 