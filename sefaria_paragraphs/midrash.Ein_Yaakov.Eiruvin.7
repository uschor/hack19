עירובין פרק ז חלון - אמר רבי יוחנן: חלון עגל, צריך שיהא בהקפו עשרים וארבע טפחים, ושנים ומשהו מהם בתוך עשרה. דכי מרבעת ליה, איכא משהו בתוך עשרה. מכדי, כל שיש בהקפו שלשה טפחים, יש בו ברחבו טפח, בתריסר סגי! הני מילי בעגולא, אבל ברבועא, בעינן טפי. מכדי, כמה מרבע יתר על העגול? רביע, בשיתסר סגי! הני מילי עגולא דנפיק מגו רבועא, אבל רבועא דנפיק מגו עגולא, בעינן טפי, מאי טעמא? משום מורשא דקרנתא. מכדי, כל אמתא ברבועא, אמתא ותרי חומשי באלכסונא, בשבסרי נכיחומשא סגיא! רבי יהודה אומר: כי דיני דקסרי, ואמרי לה כי רבנן דקסרי דאמרי: עגולא מגו רבועא, ריבעא. רבועא מגו עגולא, פלגא.
אמר רבי חיא בר אבין, אמר רב: מערבין בפת עדשים. [איני!] והא ההוא דהואי בשני דמר שמואל, ושדיוה לכלביה ולא אכליה. ההיא, דשאר מינין הוה, דכתיב:  "ואתה קח לך חטים ושעורים ופול ועדשים ודחן וכוסמין" וגו'. רב פפא אמר: ההיא, צלויה בצואת אדם הואי, דכתיב: "והיא בגללי צאת האדם תעגנה לעיניהם". מאי "ועגת שערים תאכלנה"? אמר רב  [חסדא]: לשעורים. רב פפא אמר: עריכתה כעריכת שעורים ולא כעריכת חטים.