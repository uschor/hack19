‎ויקח משה את אשתו ואת בניו וירכיבם. זה אחד מעשרה דברים ששנו רבותינו לתלמי המלך בשעה שכתבו לו את התורה יונית, ואלו הן: אלהים ברא בראשית . אעשה אדם בצלם ובדמות . זכר ונקבה בראו . ויכל ביום הששי, וישבת ביום השביעי. הבה ארדה ואבלה שם שפתם . ותצחק שרה בקרוביה . כי באפם הרגו שור וברצנם עקרו אבוס . ויקח משה את אשתו ואת בניו וירכבם על נושא אדם. . ומושב בני ישראל אשר ישבו במצרים ובארץ גשן ובארץ כנען שלשים שנה וארבע מאות שנה . וישלח את זאטוטי בני ישראל. ואל זאטוטי בני ישראל לא שלח ידו . אשר חלק ה' אלהיך  אתם להאיר לכל העמים אשר תחת כל השמים. אשר לא צויתי לאמות לעבדן . וכתבו לו את צעירת הרגלים, ולא כתבו לו את הארנבת . לפי שאשתו של תלמי המלך ארנבת שמה, שלא יאמר שחקו בי היהודים וכתבו לי שם אשתי בתורתם.