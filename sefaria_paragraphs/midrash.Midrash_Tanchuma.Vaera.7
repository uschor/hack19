‎ויאמר אלהים אל משה ראה נתתיך אלהים לפרעה. זה שאמר הכתוב: שאו שערים ראשיכם והנשאו וגו' . שלמה אמר הפסוק הזה בשעה שהכניס את הארון לבית קדשי הקדשים, עשה ארון של עשר אמות והכניס את הארון לתוכו ונשא אותו. כיון שהגיע לפתח בית המקדש, היה הפתח של עשר אמות ואין עשר אמות יכולות לכנס לתוך עשר אמות. ועוד, שהיו טעונין בו. כיון שבאו להכניסו, לא היה יכול. עמד שלמה והיה מתביש ולא היה יודע מה לעשות. התחיל מתפלל לפני הקדוש ברוך הוא ואומר: ה' אלהים אל תשב פני משיחך .
מה עשה שלמה? אמרו רבותינו זכרונם לברכה: הלך והביא ארונו של דוד אביו, והיה מתפלל ואומר: ה' אלהים אל תשב פני משיחך. אמר רבי ברכיה בשם רבי חלבו: באותה שעה חיה דוד. והכל ממך לדרש. שכן דוד אמר: ה' העלית מן שאול נפשי חייתני מירדי בור  והיה שלמה אומר: רבונו של עולם, עשה בזכותו של זה, זכרה לחסדי דויד עבדך . מיד נענה, שנאמר: ה' אלהים אל תשב פני משיחך וגו'. מה כתיב אחריו? וככלות שלמה להתפלל והאש ירדה מהשמים וגו'. ורוח הקדש צווחת ואומרת, ושבח אני את המתים שכבר מתו וגו' . התחיל שלמה אומר: שאו שערים ראשיכם והנשאו פתחי עולם ויבוא מלך הכבוד . באותה שעה בקשו השערים לירד ולרץ את ראשו, שהיו סבורין שעל נפשו הוא אומר מלך הכבוד. אמרו לו: מי הוא זה מלך הכבוד. אמר להם: ה' צבאות הוא מלך הכבוד סלה. כיון שאמר להם כך: מיד שקטו. אלולי כן, בקשו לרץ ראשו ולהמיתו.