רבי אליעזר הקפר אומר התרחק מן התרעומת. שאם תתרעם על אחרים תוסיף לחטוא.
הוי אוהב את המוכיחך [כדי שתוסף חכמה על חכמתך] ושנא את המכבדך כדי שלא תתמעט מחכמתך:
הוי אוהב את בית הכנסת כדי שתטול שכרך בכל יום.
הוי אוהב את בית המדרש כדי שיבואו בניך לת״ת.
הוי אוהב את העניים כדי שלא יבואו בניך לידי אותה מדה:
הוי אוהב את הענוה כדי שתמלא את ידיך:
הוי אוהב את החסידים כדי שתנצל ממלאך התשחורת.
הוי זהיר בקריאת שמע ובתפלה כדי שתנצל מדינה של גיהנם:
יהי ביתך פתוח לרוחה כדי שלא יחסרו מזונותיך:
הוי זהיר בדלתי ביתך שלא יהו נעולות בשעה שאתה מסיב באכילה ובשתייה מפני שדלתי ביתך מביאין אותך לידי עניות.
והוי זהיר בכבוד אשתך שלא תהיה עקרה.
הוי שמח ביסורין הבאין עליך. מפני שמצילין אותך מחוליה של מטה.
והוי שמח על שולחנך בשעה שהרעבין נהנין ממנה כדי שתאריך ימים בעוה״ז ובעוה״ב:
והוי שמח במתנה שנתת מתוך ביתך כדי שיכפה ממך [אף] . שנאמר  מתן בסתר יכפה אף ושחד בחיק חמה עזה:
אם מנעת עצמך מדבר מצוה מלאך המות יקדמך:
אם פזרת רגלך על העני ועל המצוה נתקיים עליך  ברוך אתה בבואך וברוך אתה בצאתך:
אם שמרת פיך מלשון הרע תהא כל ימיך לשלום
ואם העיז פניו בפני מי שגדול ממנו סוף בה לידי בהרת.
ואם מנעת עצמך מדבר מצוה ועסקת בדבר עבירה סוף מתה אשתך במגפה שנאמר   בן אדם הנני לוקח [ממך] את מחמד עיניך במגפה. אם רצת לכבוד חכם הווין לו בנים ובנות מתוקנים  ואם רצת לכבוד עני הווין לו בנים בעלי תורה ומקיימי מצות בישראל:
אם ראית חכם שמת אל תחזור מעליו עד שתוליכהו לקבר. שבחזירתך יספרו בשלומך כשלום פינחס בן אלעזר.
אם ראית פני חבירך שנתדלדל ומטה ידו אל תחזירהו ריקם שנאמר  שומר מצוה לא ידע דבר רע:
אם הלוית לו מאומה בשעת דחקו יתקיים עליך  אז תקרא וה׳ יענה:
אם השפלת עצמך הקב״ה מגביהך. ואם גדלת עצמך בפני חבירך הקב״ה משפילך.
ואם יכבדוך אחרים בין בישיבה בין במסבה עשה עמהם שלום [כדי שיבוא וינוח] על משכבך. וכן היה ר״א הקפר אומר [אהוב את] השלום ושנוא המחלוקת. גדול השלום שאפי׳ עובדין ע״א ויש שלום ביניהן כביכול אין שכינה יכולה לנגוע בהן שנאמר  חבור עצבים אפרים הנח לו:  אם יש ביניהן מחלוקת מה נאמר בהן  חלק לבם עתה יאשמו.  בית שיש בו מחלוקת סופו ליחרב וחכ״א מחלוקת בבית הכנסת סופה להתגזר: ב׳ ת״ח הדרים בעיר אחת והם בתי דינין וביניהן מחלוקת סופן למות:
אבא שאול אומר מחלוקת בתי דינין חורבן העולם: אבא איסי בן יוחנן משום שמואל הקטן אומר העוה״ז דומה לגלגל עינו של אדם. לבן שבו זה אוקיינוס שמקיף את כל העולם. שחור שבו זה העולם. קומט שבשחור זה ירושלים. פרצוף שבקומט זה בית המקדש שיבנה במהרה בימינו ובימי כל ישראל אמן: