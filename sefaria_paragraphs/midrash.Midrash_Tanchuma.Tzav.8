וידבר ה' אל משה קח את אהרן ואת בניו ואת הבגדים. זה שאמר הכתוב: אשרי תבחר ותקרב ישכן חצריך . אשרי מי שבחרו הקדוש ברוך הוא, אף על פי שלא קרבו. ואשרי מי שקרבו, אף על פי שלא בחרו. ואיזהו שבחרו. זה אברהם, אבל לא קרבו, אבל הוא קרב את עצמו, שנאמר: אתה הוא ה' האלהים אשר בחרת באברם וגו' . יעקב בחרו הקדוש ברוך הוא, שנאמר: יעקב אשר בחרתיך . וכן הוא אומר, כי יעקב בחר לו יה, ישראל לסגלתו , אבל לא קרבו. אבל הוא קרב את עצמו, שנאמר: ויעקב איש תם יושב אהלים . משה בחרו, אבל לא קרבו, שנאמר: לולי משה בחירו עמד בפרץ . דוד בחרו, אבל לא קרבו, שנאמר: ויבחר בדוד עבדו . והוא קרב את עצמו, שנאמר: חבר אני לכל אשר יראוך . אשריהם אלו שבחרן הקדוש ברוך הוא, אף על פי שלא קרבן. בא וראה, יתרו קרבו הקדוש ברוך הוא, ולא בחרו. רחב הזונה קרבה הקדוש ברוך הוא, אבל לא בחרה. אשרי אהרן בכפלים, שבחרו הקדוש ברוך הוא וקרבו. ומנין שבחרו, שנאמר: ויבא איש האלהים אל עלי ויאמר אליו כה אמר ה' הנגלה נגליתי אל בית אביך, ובחר אותו מכל שבטי ישראל לכהן לי . ומנין שקרבו, שנאמר: ואתה הקרב אליך את אהרן אחיך . לכך דוד משבחו ואמר, אשרי תבחר ותקרב ישכן חצרך . 