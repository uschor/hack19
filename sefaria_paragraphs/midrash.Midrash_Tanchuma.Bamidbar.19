פקד כל בכור זכר. זה שאמר הכתוב: מאשר יקרת בעיני נכבדת ואני אהבתיך ואתן אדם תחתיך ולאמים תחת נפשך . אמר לו הקדוש ברוך הוא, ליעקב, יעקב, הרבה אתה יקר בעיני. למה, כביכול, קבעתי איקונין שלך בכסא כבודי, ובשמך המלאכים מקלסין אותי ואומרים: ברוך ה' אלהי ישראל מן העולם ועד העולם . הוי, מאשר יקרת בעיני דבר אחר, מאשר יקרת בעיני נכבדת. אמר הקדוש ברוך הוא, יקרת בעיני. כביכול, אני ומלאכי נצבים לפניך בשעה שיצאת לילך לפדן ארם ובשעה שבאת. ביציאתך מנין. שנאמר: ויצא יעקב וגו', ויפגע במקום, ויחלם והנה סלם וגו', והנה ה' נצב עליו . אמר רבי אושעיה, אשרי ילוד אשה שכן ראה המלך ופמליא שלו עומדין עליו ומשמשין אותו. בשעת ביאתו מנין. שנאמר: ויעקב הלך לדרכו ויפגעו בו מלאכי אלהים , הרי המלאכים. השכינה מנין. שנאמר: וירא אלהים אל יעקב עוד בבואו מפדן ארם ויברך אותו . לכך נאמר: מאשר יקרת בעיני נכבדת וגו'. דבר אחר, מאשר יקרת בעיני. אמר הקדוש ברוך הוא, יקר אתה בעיני, שכל האמות לא נתתי להם מנין, ולך נתתי מנין. משל למה הדבר דומה. למלך שהיו לו גרנות הרבה, והיו כלן טנופות מלאות זונין, והוא אינו מדקדק במנינן. והיה לו גרן, ראה אותה נאה, אמר לבן ביתו, אותן הגרנות שהן טנופות ומלאות זונין, לא הייתי מדקדק במנינם. אבל הגרן הזאת, חטין יפות הן, לכן אני רוצה לדקדק במנינה לידע כמה כורין יש בה, כמה שקים יש בה, כמה מדות יש בה. כך, המלך, זה מלך מלכי המלכים הקדוש ברוך הוא. והגרן, אלו ישראל, שנאמר: מדשתי ובן גרני . וכן הוא אומר, קדש ישראל לה' ראשית תבואתו . בן ביתו, זה משה, שנאמר: בכל ביתי נאמן הוא . אמר לו הקדוש ברוך הוא, העכו״‎ם טנופות הן, שנאמר: והיו עמים משרפות סיד, קוצים כסוחים באש יצתו , לכך אל תדקדק במנינם. אבל ישראל צדיקים הם, חטים ברורים הם, שנאמר: ועמך כלם צדיקים . וכן הוא אומר, כלך יפה רעיתי ומום אין בך , לפיכך אני מדקדק במנינם של ישראל. וכך עשה משה מנה אותם. כמה כורין, שנאמר: שאו את ראש כל עדת בני ישראל. כמה שקים, שנאמר: וצבאו ופקודיו. כמה מדות, פקד כל בכור זכר.