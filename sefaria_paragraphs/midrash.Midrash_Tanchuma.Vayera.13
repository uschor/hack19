‎וה' פקד את שרה. זה שאמר הכתוב: לא איש אל ויכזב ובן אדם ויתנחם . אמר רבי שמואל בר נחמן, סופו של פסוק שובר את ראשו. מי שהוא אומר לא איש אל ויכזב, חוזר ואומר ההוא אמר ולא יעשה. ומהו לא איש אל ויכזב, כשהוא אומר לעשות טובה. כיצד? מלך בשר ודם אוצר לתן מתנה לבנו, כיון שהכעיסו חוזר במתנתו. והקדוש ברוך הוא אומר לעשות טובה, ואף על פי שחוטאין אינו חוזר בו, שנאמר: ויתן להם ארצות גוים ועמל לאמים יירשו. למה? בעבור ישמרו חקיו ותורתיו ינצרו . ואף על פי שלא שמרו חקיו ולא נצרו תורותיו, נתן להם וכן אתה מוצא אחר שעשו ישראל את העגל ובקש עליהן משה רחמים, מה הקדוש ברוך הוא אמר לו: וידבר ה' אל משה לך עלה מזה אתה והעם אשר העלית ממצרים . אמר לו הקדוש ברוך הוא: משה, איני כבשר ודם שאומר לתן מתנה וחוזר בו. הוי, לא איש אל ויכזב .
מהו ההוא אמר ולא יעשה. אם אמר בשעת כעסו להביא רעה, חוזר בו. שכן אמר למשה, הרף ממני ואשמידם ואמחה וגו' , ולא עשה, אלא וינחם ה' על הרעה . וכן עתה הניחה לי ויחר אפי בהם , ולא עשה, אלא ויאמר ה' סלחתי כדבריך . אמר לו הקדוש ברוך הוא: איני כבשר ודם שאומר לעשות רעה ומתגאה לעשותה.
אמר רב הונא הכהן בשם רבי אחא, בא וראה, בשעה שאמר ירמיה הביאו את צואריכם מלך בבל ועבדו אתו ועמו, והיה עמו חנניה בן עזור הנביא השקר והיה מתנבא טובות כמה שנאמר : וירפו את שבר בת עמי על נקלה לאמר שלום שלום ואין שלום , אומר להם, הנה כלי בית ה' מושבים מבבלה עתה מהרה . אמר לו ירמיה, אני מתנבא רעות מפי הקדוש ברוך הוא ואתה מתנבא טובות של שקר, מעצמך אתה אומר. יקם ה' את דבריך אשר נבאת להשיב כלי בית ה' .
וכן הקדוש ברוך הוא אומר לירמיה, עשה לך מוסרות ומטות ונתתם על צוארך , כמו שנבוכדנצר עתיד לתן בצואריהן של בני, וכן עשה, וחנניה נוטלן מעל צוארו ושוברן, שנאמר: ויקח חנניה הנביא את המוטה מעל צואר ירמיה הנביא וישברהו . אמר לו: כך אמר לי הקדוש ברוך הוא, ככה אשבר את על נבוכדנצר מלך בבל . אמר לו ירמיה: כבר עמדו נביאי אמת לפני ולפניך, הנביא אשר ינבא לשלום בבא דבר הנביא יודע הנביא אשר שלחו ה' באמת . ואני מתנבא רעות, אם לא יבואו דברי אין אני שקרן, שהקדוש ברוך הוא אומר לעשות רעה וחוזר בה. ואתה מתנבא טובות, ואם לא יבואו דבריך אתה נביא שקר, שהקדוש ברוך הוא אומר לעשות טובה, ואף על פי שסרחנין הן אינו חוזר בו.
וכן אתה מוצא בשעה שאמר ליחזקאל בשעת כעסו, חי אני אם אדרש לכם נאם אדני אלקים . וחזר בו, שנאמר: עוד זאת אדרש לבית ישראל לעשות להם ארבה אתם כצאן אדם . הוי, לא איש אל ויכזב, לטובה.  ההוא אמר ולא יעשה, ברעה. תדע לך שכשבאו המלאכים אצל שרה מה כתיב שם, שוב אשוב אליך וגו'. זבדי בן לוי אמר, סרט לו סריטה על הכתל ואמר לו: לכשתגיע החמה לכאן תהיה נפקדת. וכיון שהגיע החמה, נפקדה שרה, שנאמר: וה' פקד את שרה.
רבותינו אמרו: שנתיאשה מן הבנים, שכן היא תומהת ואומרת, אחרי בלתי היתה לי עדנה. אמר הקדוש ברוך הוא: הריני מודיעה שתבנה. תדע לך כשבאו המלאכים, אמר לה אברהם, מהרי שלש סאים קמח סלת. אמר רב יהודה בר שלום, היאך שהיא עסוקה לשה בעסה, ראתה דרך נשים. כיון שהביא לפניהם שיאכלו, אין אתה מוצא שהביא להם פת, אלא ויקח חמאה וחלב ובן הבקר. אמר הקדוש ברוך הוא, כבר אמרתי לאברהם, כה יהיה זרעך. מה הוא כה יהיה. אמר רבי תנחום בשם רבי אחא, אין העולם חסר שלשים צדיקים, שכן יהיה בגימטריא שלשים, לכך נאמר: וה' פקד את שרה.