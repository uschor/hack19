וישב ישראל בשטים. ילמדנו רבנו, בזכות כמה דברים נגאלו ישראל ממצרים. כך שנו רבותינו, בזכות ארבעה דברים, שלא שנו את שמותם, ולא שנו את לשונם, ולא גלו מסתרים שלהם, ולא נפרצו בעריות. לא שנו שמותן, שראובן ושמעון ירדו, וראובן ושמעון עלו. לא שנו את לשונם, שנאמר: כי פי המדבר אליכם , שהיו מספרין בלשון הקדש. לא גלו מסתרין שלהן, שנאמר: ושאלה אשה משכנתה . והיה הדבר הזה מפקד אצלם שנים עשר חדש, ולא גלה אחד מהן למצרים. ולא פרצו בעריות, שכך כתיב: גן נעול אחותי כלה , אלו הזכרים. גל נעול מעין חתום , אלו הבתולות. תדע לך, שהרי אחת היתה ומפרסמה הכתוב, שנאמר: ויצא בן אשה ישראלית וגו' . וכל אותן ארבעים שנה שהיו במדבר, לא סרחו בעברה, עד שבאו לשטים. לפיכך כתיב: וישב ישראל בשטים, שטים, שעשו שטות, שנאמר: נואף אשה חסר לב .