בבא מציעא פרק ז - כז דרש רבי זירא, ואמרי לה: תנא רב יוסף: מאי דכתיב:  "תשת חשך ויהי לילה, בו תרמש כל חיתו יער". "תשת חשך ויהי לילה", זה העולם הזה שדומה ללילה. "בו תרמש כל חיתו יער", אלו רשעים שבו שדומין לחיה שביער. "תזרח השמש יאספון, ואל מעונתם ירבצון". "תזרח השמש", לצדיקים. "יאספון", רשעים לגיהנם. "ואל מעונתם ירבצון", אין לך כל צדיק וצדיק שאין לו מדור לפי כבודו. "יצא אדם לפעלו", יצאו צדיקים לקבל שכרן. "ולעבדתו עדי ערב", במי שהשלים עבודתו עדי ערב.
כח רבי אלעזר ברבי שמעון אשכח לההוא פרהגונא דקא תפיס גנבי. אמר ליה: היכי יכלת להו? לאו כחיותא מתילי? דכתיב בהו: "בו תרמש כל חיתו יער". איכא דאמרי: מהאי קרא קאמר ליה:  "יארב במסתר כאריה בסכה". דלמא שקלת צדיקי ושבקת רשיעי? אמר ליה: ומאי אעביד? הורמנא דמלכא הוא. אמר ליה: תא אגמרך היכי תעביד, עול בארבע שעי לחנותא, כי חזית איניש דקא שתי חמרא וקא נקיט כסא בידיה וקא מנמנם, שאיל עילויה, אי צורבא מרבנן הוא וניים, אקדומי קדים לגירסיה. אי פועל הוא, קדים קא עביד עבידתיה. אי עבידתיה בליליא, רדודי רדיד, ואי לא, גנבא הוא ותפסיה. אשתמע מלתא בי מלכא, אמרי: קרינא דאגרתא איהו ליהוי פרונקא. אתיוה לרבי אלעזר ברבי שמעון, וקא תפיס גנבי ואזיל. שלח ליה רבי יהושע בן קרחה: חמץ בן יין! עד מתי אתה מוסר עמו של אלהינו להריגה? שלח ליה: קוצים אני מכלה מן הכרם. שלח ליה: יבוא בעל הכרם ויכלה את קוציו. יומא חד פגע ביה ההוא כובס, קרייה: 'חמץ בן יין', אמר: מדחציף כולי האי, שמע מיניה: רשיעא הוא. אמר להו: תפסוה! תפסוה. לבתר דנח דעתיה, אזל בתריה לפרוקיה, ולא מצי. קרי עליה:  "שמר פיו ולשונו, שמר  [מצרות] נפשו". זקפוה, קם תותי זקיפא וקא בכי, אמרו ליה: רבי, אל ירע בעיניך, שהוא ובנו בעלו נערה מארסה ביום הכפורים. הניח ידו על בני מעיו, ואמר: שישו בני מעי, שישו, ומה ספקות שלכם, כך, ודאות שלכם, על אחת כמה וכמה. מבטח אני בכם שאין רמה ותולעה שולטת בכם. ואפלו הכי לא מייתבא דעתיה. אשקיוה סמא דשינתא ועיילוה לביתא דשישא וקרעו לכריסיה. הוו מפקי מיניה דיקולי דיקולי דתרבא, ומותבי בשמשא בתמוז ובאב ולא מסרחי. כל תרבי נמי לא סריח! כל תרבי לא סריח, שוריקי סומקי מסריח, הכא אף על גב דאיכא שוריקי סומקי לא מסריח. קרי אנפשיה:  "אף בשרי ישכן לבטח". ואף רבי ישמעאל ברבי יוסי מטא כי האי מעשה לידיה, פגע ביה אליהו, אמר ליה: עד מתי אתה מוסר עמו של אלהינו להריגה? אמר ליה: מאי איעביד? הורמנא דמלכא הוא. 
כט כי הוו מקלעי רבי ישמעאל ברבי יוסי ורבי אלעזר ברבי שמעון בהדי הדדי, הוה עייל בקרא דתורי ביניהו, ולא הוה נגען בהו. 
ל אמר רבי יוחנן: אנא אישתירי משפירי ירושלים. האי מאן דבעי מיחזי שופריה דרבי יוחנן, ניתי כסא דכספא מבי סילקי, ונימליה פרצידי דרומנא סומקא, וניהדר ליה כלילא דורדא סומקא לפומיה, ונותביה בין שמשא לטולא, ההוא זהרורי, מעין שופריה דרבי יוחנן. איני?! והאמר מר: שופריה דרב כהנא מעין שופריה דרבי אבהו, ושופריה דרבי אבהו מעין שופריה דיעקב אבינו, ויעקב אבינו מעין שופריה דאדם הראשון. ואלו רבי יוחנן לא קחשיב ליה! שאני רבי יוחנן, דהדרת פנים לא הויא ליה. רבי יוחנן הוי אזיל ויתיב אשערי טבילה, אמר: כי סלקן בנות ישראל מטבילת מצוה, לפגעו בי כי היכי דליהוו להו בני שפירי כותי, גמירי אוריתא כותי. אמרי ליה רבנן: לא מסתפי מר מעינא בישא?! אמר להו: אנא מזרעא דיוסף קאתינא, דלא שלט ביה עינא בישא, דכתיב:  "בן פרת יוסף, בן פרת עלי עין". ואמר רבי אבהו: אל תקרי 'עלי עין', [אלא 'עולי עין']. רבי יוסי ברבי חנינא אמר מהכא:  "וידגו לרב בקרב הארץ", מה דגים שבים, מים מכסים אותם ואין העין שולטת בהם, אף זרעו של יוסף, אין העין שולטת בהם. יומא חד הוה קא סחי רבי יוחנן בירדנא, חזייה ריש לקיש, ושור לירדנא אבתריה, אמר ליה: 'חילך לאוריתא'. אמר ליה: 'שופרך לנשי'. אמר ליה: אי הדרת בך, יהיבנא לך אחותי, דשפירא מינאי. קביל עליה. בעי למיהדר לאתויי מאניה ולא מצי הדר. אקרייה ואתנייה ושויה גברא רבא. יומא חד הוו מפלגי בי מדרשא: הסיף והסכין והפגיון והרמח ומגל־יד ומגל קציר, מאימתי מקבלין טמאה? משעת גמר מלאכתן. ומאימתי גמר מלאכתן? רבי יוחנן אמר: משצרפן בכבשן. ריש לקיש אמר: משיצחצחן במים. אמר ליה: לסטאה, בליסטיותיה ידע! אמר ליה: ומאי אהנית לי? התם 'רבי' קרו לי, הכא 'רבי' קרו לי. אמר ליה: אהנאי לך, דאקרבינך תחת כנפי השכינה. חלש דעתיה דרבי יוחנן, חלש ריש לקיש. אתאי אחתיה קא בכיא. אמרה ליה: עשה בשביל בני. אמר לה:  "עזבה יתמיך ואני אחיה". עשה בשביל אלמנותי. אמר לה:  "ואלמנותיך עלי תבטחו". נח נפשיה דרבי שמעון בן לקיש, והוה קא מצטער רבי יוחנן בתריה טובא. אמרו רבנן: מאן ליזיל ליתביה לדעתיה? ניזיל רבי אלעזר בן פדת, דמחדדין שמעתתיה. אזיל, יתיב קמיה, כל מלתא דהוה אמר רבי יוחנן, אמר ליה: תניא דמסייעא לך. אמר: את כבר־לקישא?! בר־ לקישא, כי הוה אמינא מלתא, הוה מקשי לי עשרים וארבע קושיתא, ופריקנא ליה עשרים וארבע פירוקא, וממילא רוחא שמעתא, ואת אמרת: תניא דמסייעא לך! אטו לא ידענא דשפיר קאמינא? הוה קאזיל וקרע מאניה, וקא בכי, ואמר: 'היכא את בר־לקישא'? 'היכא את בר־לקישא'? והוה קא צוח עד דשף דעתיה מיניה. בעו רבנן רחמי עליה ונח נפשיה.
לא ואפלו הכי, לא סמך רבי אלעזר ברבי שמעון אדעתיה, קביל עליה יסורי. באורתא הוו מיכין ליה שיתין נמטי, לצפרא נגדי מתותיה שיתין משיכלי דמא [וכיבא]. למחר עבדה ליה דביתהו שיתין מיני לפדא, ואכיל להו וברי, ולא הוה שבקה ליה דבתהו למיפק לבי מדרשא. כי היכי דלא לדחקוה רבנן. באורתא אמר להו: 'אחי ורעי בואו', בצפרא אמר להו: 'זילו", מפני בטול תורה. יומא חד שמעה דביתהו, אמרה ליה: את קא מייתית להו עלוך? כלית ממון של בית אבא! אימרדה, אזלה לבי נשא. סליקו ואתו הנך שיתין ספונאי, עילו ליה שיתין עבדי כי נקיטי שיתין ארנקי ועבדו ליה שיתין מיני לפדא ואכיל להו. יומא חד אמרה לה לברתא: זיל בקי באבוך, מאי קעביד האידנא. אתיא, אמר לה: זיל אמרי לאמך: "שלנו, גדול משלהם", קרי אנפשיה:  "היתה כאניות סוחר, ממרחק תביא לחמה". אכל ושתי וברי, נפק לבית מדרשא, איתו לקמיה שיתין מיני דמא, טהרינהו. הוו קא מרנני רבנן ואמרי: סלקא דעתך, לית בהו חד ספק?! אמר להו: אם כמותי הוא, יהיו כלם זכרים, ואם לאו, תהא נקבה אחת ביניהם. היו כלם זכרים, ואסיקו להו "[רבי] אלעזר" על שמיה. תניא, אמר רבי: כמה פריה ורביה בטלה רשעה זו מישראל. כי הוה קא ניחא נפשיה, אמר לה לדביתהו: ידענא ברבנן דרתיחי עלי ולא מיעסקי בי שפיר. אוגנין בעיליתא, ולא תדחלין מינאי. אמר רבי שמואל בר נחמני: אישתעיא לי אימיה דרבי  [יונתן], דאישתעיא לה דביתהו דרבי אלעזר בן רבי שמעון: לא פחות מתמני סרי, ולא טפי מעשרין ותרין שנין אוגניתיה בעיליתא, כי הוה סליקנא מעיננא ליה במזייה, כי הוה משתמטא ביניתא מיניה, הוה אתא דמא. יומא חד חזאי ריחשא דקא נפיק מאודניה, חלש דעתאי, איתחזי לי בחלמא, אמר לי: לא מידי הוא, יומא חד שמעי בזילותא דצורבא מרבנן ולא מחאי כדאבעי לי. כי הוו אתו בי תרי לדינא, הוו קימי אבבא, אמר מר מלתיה ומר מלתיה, נפיק קלא מעיליתיה, ואמר: 'איש פלוני אתה חיב, איש פלוני אתה זכאי'. יומא חד, הוה קא מינציא דביתהו בהדי שיבבתא, אמרה לה: תהא כבעליך, שלא נתן לקבורה. אמרי רבנן: כולי האי ודאי לאו אורח ארעא. איכא דאמרי: רבי שמעון בן יוחאי אתחזי להו בחלמא, אמר להו: פרידה אחת יש לי ביניכם, ואי אתם רוצים להביאה אצלי? אזול רבנן לאיעסוקי ביה. לא שבקו בני עכבריא, דכל שני דהוה ניים רבי אלעזר בר שמעון בעיליתיה, לא סליק חיה רעה למתייהו. יומא חד, מעלי יומא דכפורי הוה, הוו טרידי, שדרוה רבנן לבני בירי ואסקוה לערסיה, ואמטיוה למערתא דאבוה, אשכחוה לעכנא דהדרא ליה למערתא, אמרו לה: עכנא עכנא, פתחי פיך ויכנס בן אצל אביו, פתח להו.
לב שלח רבי לדבר באשתו. שלחה ליה: כלי שנשתמש בו קדש, ישתמש בו חל?! תמן אמרין: באתר דמרי ביתא תלא זייניה, כולבא רעיא, קולתיה תלא?! שלח לה: נהי דבתורה גדול ממני, אבל במעשים טובים, מי גדול ממני? שלחה ליה: בתורה מיהא גדול ממך, לא ידענא,  במעשים, ידענא, דהא קביל עליה יסורי. 'בתורה', מאי היא? דכי הוו יתבי רבן שמעון בן גמליאל ורבי יהושע בן קרחה אספסלי, יתבי קמיהו רבי אלעזר ברבי שמעון ורבי אארעא, מקשו ומפרקו, אמרו: מימיהם אנו שותים, והם יושבים על גבי קרקע? עבדו להו ספסלי, אסקינהו. אמר להם רבן שמעון בן גמליאל: פרידה אחת יש לי ביניכם, ואתם מבקשים לאבדה הימני? אחתוה לרבי, אמר להם רבי יהושע בן קרחה: מי שיש לו אב יחיה, ומי שאין לו אב ימות? אחתוה נמי לרבי אלעזר ברבי שמעון, חלש דעתיה, אמר: קא חשביתו ליה כוותי? עד ההוא יומא, כי הוה אמר רבי מלתא, הוה מסיע ליה רבי אלעזר ברבי שמעון, מכאן ואילך, כי הוה אמר ליה רבי: יש לי להשיב, אמר ליה רבי אלעזר ברבי שמעון: כך וכך יש לך להשיב, זו היא תשובתך. השתא הקפתנו תשובות, חבילות שאין בהן ממש. חלש דעתיה דרבי. אתא אמר ליה לאבוה, אמר ליה: בני, אל ירע לך, שהוא ארי בן ארי, ואתה ארי בן שועל. והינו דאמר רבי: שלשה ענותנין הן, ואלו הם: אבא, ובני בתירה, ויונתן בן שאול. רבן שמעון בן גמליאל, הא דאמרינן. בני בתירה, דאמר מר: הושיבוהו בראש ומנוהו לנשיא עליהם. יונתן בן שאול, דקאמר ליה לדוד:  "ואתה תמלך על ישראל, ואנכי אהיה לך למשנה". ממאי? דלמא יונתן בן שאול, דחזא דגריר עלמא בתר דוד? בני בתירה נמי, דחזו להלל דעדיף מיניהו? אלא רבן שמעון בן גמליאל, ודאי הוה ענותן. אמר רבי: חביבין יסורין, קביל עליה תליסר שני, שית בצמירתא, ושבע  [בצפירנא]. אהוריריה דבי רבי הוה עתיר משבור מלכא. כד הוה רמי כיסתא לחיותא, הוה אזיל קלא בתלתא מילי, הוה מכוין דרמי בההיא שעתא דעייל רבי לבית־הכסא, ואפלו הכי מעבר ליה קליה לקליהו, ושמעי ליה נחותי ימא. ואפלו הכי, יסורי דרבי אלעזר ברבי שמעון עדיפי מדרבי, דאלו רבי אלעזר ברבי שמעון, מאהבה באו ומאהבה הלכו. דרבי, על ידי מעשה באו ועל ידי מעשה הלכו. על ידי מעשה באו, מאי היא? דההוא עגלא, דהוו קא ממטו ליה לשחיטה, אזל תליא לרישיה בכנפיה דרבי וקא בכי. אמר ליה: 'זיל, לכך נוצרת'! אמרי: הואיל ולא קא מרחם, ליתו עליה יסורין. על ידי מעשה הלכו, יומא חד הוה קא כנשא אמתיה דרבי ביתא, הוה שדיא בני כרכושתא, וקא כנשא להו, אמר לה: שבקינהו, כתיב:  "ורחמיו על כל מעשיו". אמרי: הואיל ומרחם,  נרחם עליה. כולהו שני יסורי דרבי אלעזר, לא שכיב איניש בלא זמניה, כולהו שני יסורי דרבי, לא איצטריך עלמא למטרא, דאמר רבה בר רב שילא: קשה יומא דמטרא כיומא דדינא. ואמר אמימר: אי לאו צריך לעלמא, בעו רבנן רחמי עליהו ומבטלינן ליה. אפלו הכי, כי הוו עקרי פוגלא ממשרא, הוה קימא בירא מליא מיא.
לג איקלע רבי לאתריה דרבי אלעזר ברבי שמעון, אמר להו: יש [לו] בן לאותו צדיק? אמרו לו: יש לו בן, וכל זונה שנשכרת בשתים, שוכרתו  [בשמונה]. אתייה, אסמכיה [ברבי], ואשלמיה לרבי שמעון בן איסי בן לקוניא אחוה דאימיה. כל יומא הוה אמר: לקריתי אנא איזיל. אמר להו: חכים עבדו יתך, וגולתא דדהבא פרסו עלך, ו'רבי' קרו לך, ואת אמרת: לקריתי אנא איזיל? אמר להו: מומי עזובא דא. כי גדל, אתא, יתיב במתיבתא דרבי, שמעיה לקליה, אמר: הא קלא דמי לקליה דרבי אלעזר ברבי שמעון. אמרו ליה: בריה הוא, קרי עליה:  "פרי צדיק עץ חיים, ולקח נפשות חכם". "פרי צדיק עץ חיים", זה רבי יוסי ברבי אלעזר ברבי שמעון. "ולקח נפשות חכם", זה רבי שמעון בן איסי בן לקוניא. כי נח נפשיה, אמטיוה למערתא דאבוה, הוה הדירא לה עכנא למערתא. אמרו לה: עכנא עכנא, פתח פיך ויכנס בן אצל אביו. לא פתחה להם, כסבורין העם לומר: שזה גדול מזה. יצתה בת־קול ואמרה: לא מפני שזה גדול מזה, אלא, זה היה בצער מערה, וזה לא היה בצער מערה.
לד איקלע רבי לאתריה דרבי טרפון, אמר להו: יש [לו] בן לאותו צדיק שהיה מקפח את בניו? אמרו לו: בן אין לו, בן בת יש לו, וכל זונה שנשכרת בשתים שוכרתו  [בשמונה]. אתיוה לקמיה, אמר ליה: אי הדרת בך, יהיבנא לך ברתאי. הדר ביה, איכא דאמרי: נסבה וגרשה, איכא דאמרי: לא נסבה כלל, כדי שלא יאמרו: בשביל זו חזר זה. ולמה ליה כולי האי? דאמר רב יהודה, אמר רב, ואמרי לה, אמר רבי חיא בר אבא, אמר רבי יוחנן, ואמרי לה אמר רבי שמואל בר נחמני, אמר רבי יונתן: כל המלמד את בן חברו תורה, זוכה ויושב בישיבה של מעלה, שנאמר:  "אם תשוב ואשיבך, לפני תעמד". וכל המלמד את בן עם הארץ תורה, אפלו הקדוש ברוך הוא גוזר גזרה, מבטלה בשבילו, שנאמר:  "ואם תוציא יקר מזולל, כפי תהיה".
לה אמר רבי פרנך, אמר רבי יוחנן: כל שהוא תלמיד חכם, ובנו תלמיד חכם, ובן בנו תלמיד חכם, שוב אין תורה פוסקת מזרעו לעולם, שנאמר:  "ואני, זאת בריתי אותם, אמר ה' וגו', לא ימושו מפיך ומפי זרעך ומפי זרע זרעך, אמר ה', מעתה ועד עולם". מאי, 'אמר ה''? אמר הקדוש ברוך הוא: אני ערב לך בדבר זה. מאי, 'מעתה ועד עולם'? אמר רבי ירמיה: מכאן ואילך, התורה מחזרת על אכסניא שלה.
לו רב יוסף יתיב ארבעין תעניתא, ואקריוה: "לא ימושו מפיך". יתיב ארבעין תעניתא אחרינא, ואקריוה: "לא ימושו מפיך ומפי זרעך". יתיב  [מאה] תעניתא אחרינא, ואקריוהו: "לא ימושו מפיך ומפי זרעך ומפי זרע זרעך", אמר: מכאן ואילך לא צריכנא, תורה מחזרת על אכסניא שלה.
לז רבי זירא, כי סליק לארעא דישראל, יתיב מאה תעניתא דלשכח תלמודא בבלאה מיניה. כי היכי דלא נטרדיה. יתיב מאה תעניתא אחרניתא דלא לישכוב רבי אלעזר בשניה, ונופלין עילויה מילי דצבורא, ויתיב מאה אחריני דלא נשלוט ביה נורא דגיהנם. כל תלתין יומין הוה בדיק נפשיה, שגר תנורא, סליק ויתיב בגויה, ולא הוה שלטא ביה נורא, יומא חד יהבו ביה רבנן עינא, ואיחרכו שקיה, וקרו ליה: קטינא, חריך שקיה.
לח אמר רב יהודה, אמר רב: מאי דכתיב:  "מי האיש החכם, ויבן את זאת, [ואשר דבר פי ה' אליו ויגדה], על מה אבדה הארץ"? דבר זה אמרו חכמים ולא פרשוהו, אמרו נביאים ולא פרשוהו, עד שפרשו הקדוש ברוך הוא בעצמו, שנאמר:  "ויאמר ה': על עזבם את תורתי אשר נתתי לפניהם", אמר רב יהודה, אמר רב: שלא ברכו בתורה תחלה. אמר רב  [חמא]: מאי דכתיב:  "בלב נבון תנוח חכמה, ובקרב כסילים תודע", "בלב נבון תנוח חכמה", זה תלמיד חכם בן תלמיד חכם. "ובקרב כסילים תודע", זה תלמיד חכם בן עם־ הארץ. אמר עולא: הינו דאמרי אינשי: אסתירא בלגינא, קיש קיש קריא. אמר ליה רבי ירמיה לרבי זירא: מאי דכתיב:  "קטן וגדול שם הוא, ועבד חפשי מאדניו", אטו לא ידעינן דקטן וגדול שם הוא? אלא, כל המקטין עצמו על דברי תורה בעולם הזה, נעשה גדול לעולם הבא. וכל המשים עצמו כעבד על דברי תורה בעולם הזה, נעשה חפשי לעולם הבא.
לט ריש לקיש הוה מציין מערתא דרבנן, כי מטא למערתיה דרבי חיא, איעלמא מיניה, חלשא דעתיה, אמר: רבונו של עולם, לא פלפלתי בתורה כמותו? יצתה בת־קול ואמרה לו: תורה כמותו פלפלת, תורה כמותו לא רבצת. כי הוו מינצו רבי חנינא ורבי חיא, אמר ליה רבי חנינא לרבי חיא: בהדי דידי קא מינצית?! חס־ושלום, אי משתכחה תורה מישראל מהדרנא לה מפלפולי. אמר ליה רבי חיא לרבי חנינא: בהדי דידי קא מינצית?! דעבדי לתורה דלא תשתכח מישראל. מאי עבידנא? אזלינא ושדינא כיתנא, וגדלינא נישבי, וציידנא טביי ומאכילנא בשריהו ליתמי,  [ואריכנא] מגילתא, וכתיבנא חמשה חומשי, וסליקנא למתא, ומקרינא חמשה ינוקי בחמשה חומשי, ומתנינא שיתא ינוקי שיתא סדרי, ואמרנא להו: עד דהדרנא ואתינא, אקרו אהדדי ואתנו אהדדי, ועבדי לה לתורה דלא תשתכח מישראל. והינו דאמר רבי: 'כמה גדולים מעשי חיא'. אמר ליה רבי ישמעאל ברבי יוסי: 'אפלו ממר'? אמר ליה: 'אין', 'אפלו מאבא'? אמר ליה: 'חס־ושלום, לא תהא כזאת בישראל'!
אמר רבי זירא: אמש נראה לי רבי יוסי  [ברבי] חנינא, אמרתי לו: אצל מי אתה תקוע? אמר לי: אצל רבי יוחנן. ורבי יוחנן אצל מי? אצל רבי ינאי. ורבי ינאי אצל מי? אצל רבי חנינא. ורבי חנינא אצל מי? אצל רבי חיא, אמרתי לו: ורבי יוחנן אצל רבי חיא לא?! אמר לי: באתר דזקוקין דנורא ובעורין דאשא, מאן מעייל בר נפחא לתמן? אמר רבי חביבא: אשתעי לי רב חביבא בר סורמקי: חזי לי ההוא מרבנן, דהוה שכיח אליהו גביה, דלצפרא הוה שפירין עיניה, לאורתא דמיין כד מיקליין בנורא, ואמרי ליה: מאי האי? אמר לי: דאמרי ליה לאליהו: אחוי לי רבנן כי סלקי במתיבתא דרקיעא, אמר לי: בכולהו מצית בהו לאיסתכולי, לבר מגוהרקא דרבי חיא, דלא תסתכל ביה. מאי סימניהו? בכולהו אזלי מלאכי כי סלקי ונחתי, לבר מגוהרקא דרבי חיא, דמנפשיה סליק ונחית. ולא מצאי לאוקמי אנפשאי, אסתכלי ביה, אתו תרי בוטיטי דנורא ומחייה לההוא גברא, וסמינהו לעיניה. למחר אזלי, אשתטחי אמערתיה, אמינא: מתניתא דמר מתנינא, ואתסאי. אליהו הוה שכיח במתיבתא דרבי, יומא חד, ריש ירחא הוה, נגה ליה ולא אתא. אמר ליה: מאי טעמא נגה ליה למר? אמר ליה: אדאוקמינא לאברהם  [ומשינא] ידיה ומצלי, ומגנינא ליה, וכן ליצחק וכן ליעקב. ולוקמינהו בהדי הדדי? סברי, תקפי ברחמי ומיתי ליה למשיח בלא זמניה. אמר ליה: ויש דוגמתן בעולם הזה? אמר ליה: איכא רבי חיא ובניו. גזר רבי תעניתא, אחתינהו לרבי חיא ובניו, אמר: "משיב הרוח" ונשב זיקא, אמר: "מוריד הגשם" ואתא מטרא. מטא למימר: "מחיה המתים" רגש עלמא, אמרי ברקיע: מאן גלי רזיא בעלמא? אמרי: אליהו! אתיוה לאליהו, מחיוה שתין פולסי דנורא, אתא אידמי להו כדובא דנורא, על ביניהו וטרדינהו.
מ שמואל ירחינאה, אסייה דרבי הוה, חלש רבי בעיניה, אמר ליה: אימלי לך סמא? אמר ליה: לא יכילנא. אשטר לך משטר? אמר להו: לא יכילנא. הוה מותיב ליה בגובתא דסמני תותי בי סדייה ואיתסי. הוה קא מצטער רבי למסמכיה ולא הוה מסתיעא מלתא. אמר ליה: לא לצטער מר, לדידי חזי לי סיפרא דאדם הראשון, וכתיב ביה: שמואל ירחינאה 'חכים' יתקרי, 'רבי' לא יתקרי. ואסו דרבי, על ידו תהא. רבי ורבי נתן, סוף משנה. רב אשי ורבינא, סוף הוראה, וסימניך:  "עד אבוא אל מקדשי אל, אבינה לאחריתם".
מא אמר רב כהנא: אשתעי לי רב חמא בר ברתיה  [דחסא]: רבה בר נחמני, אגב שמדא נח נפשיה. אכלו ביה קורצא בי מלכא. אמרו: איכא חד גברא ביהודאי דקא מבטל תריסר אלפי גברא מישראל, ירחא בקיטא, וירחא בסיתוא מכרגא דמלכא, שדרו פריסתקא דמלכא אבתריה ולא אשכחיה. ערק ואזיל [מפומבדיתא לאקרא], מאקרא לאגמא, ומאגמא לשחין, ומשחין  [לצריפה, ומצריפה] לעינא־דמיא, ומעינא־דמיא לפומבדיתא. בפומבדיתא אשכחיה. איקלע פריסתקא דמלכא לההוא אושפיזא דרבה, קריבו תכא קמיה, ואשקוה תרי כסי ודליוה לתכא מקמיה, הדר פרצופיה לאחוריה, אמרו ליה: מאי נעביד ליה? גברא דמלכא הוא, אמר להו: קריבו תכא לקמיה ואשקיוה חד כסא, ודליוה לתכא מקמיה וליתסי. עבדו ליה הכי ואיתסי. אמר: מידע ידענא דגברא דקא בעינא, הכא הוא, בחיש אבתריה, ואשכחיה. אמר: אזילנא מהא, אי מקטל קטלו לההוא גברא, לא מגלינא, ואי נגודי מנגדי ליה, מגלינא. אתיוה לקמיה, עיליה לאדרונא וטרקיה לבבא באנפיה, בעא רחמי פרק אשיתא. ערק ואזל לאגמא. הוה יתיב אגירדא דדקולא וקא גריס. קא מיפלגי במתיבתא דרקיעא: אם בהרת קודמת לשער לבן, טמא, ואם שער לבן קודם לבהרת, טהור. ספק, הקדוש ברוך הוא אומר: טהור, וכולהו מתיבתא דרקיעא אמרי: טמא. אמרי: מאן נוכח? נוכח רבה בר נחמני, דאמר רבה בר נחמני: אני יחיד בנגעים, אני יחיד באהלות. שדרו שליח בתריה, ולא הוה מצי מלאך המות למקרב ליה, מדלא הוה קא פסיק פומיה מגרסיה. אדהכי נשיב זיקא ואווש ביני קניא, סבר גונדא דפרשי הוא, אמר: תינח נפשיה דההוא גברא ולא ימסר בידא דמלכותא, כי הוה קא ניחא נפשיה, אמר: "טהור! טהור!", יצאת בת־קול ואמרה: אשריך רבה בר נחמני, שגופך טהור ויצאת נשמתך ב'טהור'. נפל פיתקא מרקיעא בפומבדיתא: "רבה בר נחמני נתבקש בישיבה של מעלה". נפקו אביי וכולהו רבנן לאיעסוקיה ביה, לא הוה ידעי דוכתיה, אזלו לאגמא, חזו צפרי דמטללי וקימי, אמרי: שמע מינה התם הוא. ספדוה תלתא יומא ותלתא לילותא, נפל פיתקא: 'כל הפורש יהא בנדוי'. ספדוה שבעה יומי, נפל פיתקא: "לכו לבתיכם לשלום". ההוא יומא דנח נפשיה, דלייה זעפא, ודריה לההוא טיעא כי רכיב גמלא, מהאי גיסא דנהר פפא ושדייה בהך גיסא. אמר: מאי האי? אמרו ליה: נח נפשיה דרבה בר נחמני. אמר לפניו: רבונו של עולם, כולי עלמא דידך הוא, ורבה בר נחמני דידך, את דרבה ורבה דידך, אמאי קא מחרבת ליה לעלמא? נח זעפא.
מב רבי שמעון בן חלפתא בעל בשר הוה, יומא חד הוה חמימא ליה, הוה סליק ויתיב אשינא דטורא, אמר לה לברתיה: בתי,הניפי עלי במניפא, ואני אתן ליך ככרין דנרד, אדהכי נשיב זיקא, אמר: כמה ככרים דנרד למאריה דיכי.
מג משנה. מעשה ברבי יוחנן בן מתיא שאמר לבנו: צא ושכר לנו פועלים, הלך ופסק להם מזונות. כשבא אצל אביו, אמר לו: בני, אפלו אם אתה עושה להם כסעודת שלמה בשעתו, לא יצאת ידי חובתך עמהם, שהם בני אברהם יצחק ויעקב וכו'.
גמרא. למימרא דסעודה דאברהם אבינו עדיפא מדשלמה?! והכתיב:  "ויהי לחם שלמה ליום אחד שלשים כר סלת, וששים כר קמח, עשרה בקר בראים ועשרים בקר רעי ומאה צאן, לבד מאיל וצבי ויחמור, וברברים אבוסים". ואמר גוריון בן אסטיון משמיה דרב: הללו, לעמילן של טבחים. ורבי יצחק אמר: הללו, לציקי קדרהואמר רבי יצחק: אלף נשים היו לשלמה, כל אחת ואחת עשתה לו בביתה כך. מאי טעמא? זו סבורה, שמא אצלה סועד היום, וזו סבורה, [שמא] אצלה סועד היום. ואלו גבי אברהם כתיב:  "ואל הבקר רץ אברהם, ויקח בן בקר רך וטוב", ואמר רב יהודה, אמר רב: "בן בקר", אחד, "רך", שנים, "וטוב", שלשה. התם, תלת תורי לתלתא גברי, הכא, לכל ישראל ויהודה, שנאמר:  "יהודה וישראל רבים כחול אשר על [שפת] הים". מאי "ברברים אבוסים"? אמר רב: שאובסים אותן בעל כרחן. ושמואל אמר: שאבוסים ועומדים מאליהם. ורבי יוחנן אמר: מביאים תור ממרעיתו בדלא אניס, ותרנגלת מאשפתה בדלא אניסא. אמר רב יהודה: מבחר שבבהמות, שור. מבחר שבעופות, תרנגלת. אמר אמימר: זגתא אוכמתא בי בטניתא, דמשתכחא ביני עצרי, דלא מציא פסיא קניא.  "ואל הבקר רץ אברהם", אמר רב יהודה, אמר רב: "בן בקר", אחד, "רך", שנים, "וטוב", שלשה. ואימא חד, כדאמרי אינישי: 'רכיך וטב'! אם כך, לכתוב: 'רך טוב', מאי 'וטוב'? שמע מינה, לדרשה. ואימא: תרי! מד'טוב' לדרשה, 'רך' נמי לדרשה. מתיב רבה בר עולא, ואי תימא רב הושעיא, ואי תימא רבי נתן ברבי אושעיא: "ויתן אל הנער, וימהר לעשות אתו". כל חד וחד יהביה לנער חד. "ויקח חמאה וחלב ובן הבקר" וגו'. דקמא קמא דמטיא, איתי לקמיהו. ולמה לי תלתא? תסגי בחד! אמר רבי חנן בר רבא: כדי להאכילן שלש לשונות בחרדל.
מד אמר רבי תנחום בר חנילאי: לעולם אל ישנה אדם מן המנהג, שהרי משה עלה למרום ולא אכל לחם. ומלאכי השרת ירדו למטה ואכלו לחם. 'אכלו', סלקא דעתך! אלא אימא: נראו כמי שאכלו ושתו. אמר רב יהודה, אמר רב: כל מה שעשה אברהם למלאכי השרת בעצמו, עשה הקדוש ברוך הוא לבניו בעצמו. וכל מה שעשה אברהם על ידי שליח, עשה הקדוש ברוך הוא לבניו על ידי שליח:  "ואל הבקר רץ אברהם",  "ורוח נסע מאת ה'". "ויקח חמאה וחלב",  "הנני ממטיר לכם לחם מן השמים". "והוא עמד עליהם תחת העץ",  "הנני עמד לפניך שם על הצור בחרב". "ואברהם הלך עמם לשלחם",  "וה' הלך לפניהם יומם". "יקח נא מעט מים",  "והכית בצור ויצאו ממנו מים ושתה העם". ופליגא דרב חמא ברבי חנינא, דאמר רבי חמא ברבי חנינא, וכן תנא דבי רבי ישמעאל: בשכר שלש זכו לשלש. בשכר "חמאה וחלב" זכו למן. בשכר "והוא עומד עליהם" זכו לעמוד הענן. בשכר "יקח נא מעט מים" זכו לבארה של מרים.  "יקח נא מעט מים ורחצו רגליכם". אמר רבי ינאי ברבי ישמעאל: אמרו לו: וכי בערביים חשדתנו, שהם משתחוים לאבק רגליהם? כבר יצא ממנו ישמעאל.
מה "וירא אליו ה' וגו' כחם היום".  מאי "כחם היום"? אמר רבי חמא בר חנינא: אותו היום, יום שלישי של מילה של אברהם היה, ובא הקדוש ברוך הוא לשאל באברהם, הוציא הקדוש ברוך הוא חמה מנרתיקה, כדי שלא יטריח אותו צדיק באורחים. שדריה לאליעזר למיפק לבראי, נפק ולא אשכח. אמר: לא מהימנינא לך, הינו דאמרי תמן: לית הימנותא בעבדי. נפק איהו, חזייה להקדוש ברוך הוא דקאי אבבא, הינו דכתיב:  "אל נא תעבר מעל עבדך". כיון דחזא דקא אסר ושרי, אמר: לאו אורח ארעא למיקם הכא, הינו דכתיב:  "וישא עיניו וירא והנה שלשה אנשים נצבים עליו, וירא וירץ לקראתם". מעיקרא אתו קמו עליה, כי חזיוה דהוה ליה צערא, אמרו: לאו אורח ארעא למיקם הכא. מאן נינהו "שלשה אנשים"? מיכאל וגבריאל ורפאל. מיכאל, שבא לבשר את שרה. רפאל, שבא לרפאות את אברהם. גבריאל, דאזיל למהפכיה לסדם. והכתיב:  "ויבאו שני המלאכים סדמה בערב"? דאזל מיכאל בהדיה לשזביה ללוט, דיקא נמי דכתיב:  "ויהפך את הערים האל", ולא כתיב: 'ויהפכו', שמע מינה. מאי שנא לגבי אברהם דכתיב:  "כן תעשה כאשר דברת", ומאי שנא לגבי לוט דכתיב:  "ויפצר בם מאד". אמר רבי אלעזר: מכאן שמסרבין לקטן ואין מסרבין לגדול.
מו כתיב:  "ואקחה פת לחם", וכתיב: "ואל הבקר רץ אברהם", אמר רבי אלעזר: מכאן, שצדיקים אומרים מעט ועושים הרבה, רשעים אומרים הרבה ואפלו מעט אינם עושין. מנלן? מעפרון, מעיקרא כתיב:  "ארץ ארבע מאת שקל כסף", ולבסוף כתיב:  "וישמע אברהם אל עפרון וישקל אברהם לעפרן וגו' עבר לסחר", דלא שקיל מיניה אלא קנטרי, דאיכא [דוכתא] דקרי ליה לתיקלא 'קנטירא'. כתיב:  'קמח', וכתיב 'סלת'. אמר רבי יצחק: מכאן, שהאשה צרה עיניה באורחים יותר מן האיש. כתיב:  "לושי ועשי עגות", וכתיב: "ויקח חמאה וחלב [ובן הבקר]", ואלו לחם לא איתי לקמיהו. אמר אפרים מקשאה תלמידו של רבי מאיר משמיה דרבי מאיר: אברהם אבינו אוכל חליו בטהרה היה, ושרה אמנו אותו היום פרסה נדה.  "ויאמרו אליו: איה שרה [אשתך]? ויאמר: הנה באהל", להודיע, ששרה אמנו צנועה היתה. אמר רב יהודה, אמר רב, ואיתימא רבי יצחק: יודעים היו מלאכי השרת ששרה אמנו באהל היתה, אלא מאי 'באהל'? כדי לחבבה על בעלה. רבי יוסי ברבי חנינא אמר: כדי לשגר לה כוס של ברכה. תניא משום רבי יוסי: למה נקוד על 'איו' שב'אליו'? למדה תורה דרך ארץ, שישאל אדם באכסניא שלו. והאמר שמואל: אין שואלין בשלום אשה כלל? על ידי בעלה  [שאני].
מז "אחרי בלתי היתה לי עדנה" . אמר רב חסדא: אחר שנתבלה הבשר ורבו הקמטין, נתעדן הבשר ונתפשטו הקמטין וחזר יפי למקומו. כתיב:  "ואדני זקן", וכתיב: "ואני זקנתי", דלא מותיב הקדוש ברוך הוא כדקאמרה איהי. תנא דבי רבי ישמעאל: גדול השלום, שאפלו הקדוש ברוך הוא שנה בו, שנאמר:  "ותצחק שרה וגו', ואדני זקן", וכתיב:  "ויאמר ה' אל אברהם" וגו', ואני זקנתי".  "ותאמר: מי מלל לאברהם, היניקה בנים שרה". כמה בנים היניקה שרה? אמר רבי לוי: אותו היום שגמל אברהם את יצחק בנו, עשה סעודה גדולה, היו כל הגויים מרננים ואומרים: ראיתם זקן וזקנה שהביאו אסופי מן השוק, ואומרים: בננו הוא. ולא עוד אלא שעושין משתה גדול להעמיד דבריהם. מה עשה אברהם אבינו? הלך וזמן כל גדולי הדור, ושרה אמנו זמנה את נשותיהן, וכל אחת ואחת הביאה בנה עמה, ומינקתה לא הביאה, ונעשה נס בשרה אמנו, ונפתחו דדיה כשני מעינות, והניקה את כלם. ועדין היו מרננים ואומרים: אם שרה הבת תשעים שנה תלד, אברהם בן מאה שנה יוליד? מיד נהפך קלסתר פנים של יצחק ונדמה לאברהם. פתחו כלם ואמרו:  "אברהם הוליד את יצחק".
מח עד אברהם לא היה זקנה, מאן דהוה בעי למשתעי בהדי אברהם, משתעי בהדי יצחק. בהדי יצחק, משתעי בהדי אברהם. אתא אברהם, בעא רחמי, והוה זקנה, שנאמר:  "ואברהם זקן בא בימים". 
עד יעקב לא הוה חולשא, אתא יעקב, בעא רחמי והוה חולשא, שנאמר:  "ויאמר ליוסף: הנה אביך חלה". עד דאתא אלישע לא הוה דחליש ואתפח, אתא אלישע, בעא רחמי ואתפח, שנאמר:  "ואלישע חלה את חליו אשר ימות בו", מכלל, דחלה חלי אחריתי. תנו רבנן: שלשה חלאים חלה אלישע: אחד, שדחפו לגיחזי בשתי ידיו, ואחד, שגרה דבים בתינוקות, ואחד, שמת בו, שנאמר: "ואלישע חלה את חליו אשר ימות בו".
מט תניא, מפני מה חרבו חניות של בית היני שלש שנים קדם ירושלים? מפני שהעמידו דבריהם על דברי תורה, שהיו אומרים:  "עשר תעשר ואכלת", ולא מוכר. "תבואת זרעך", ולא לוקח.
[ההוא רעיא דהוה קא רעי חיותא אגודא דנהר פפא, שריג חדא מיניהו ונפלת למיא, אתא לקמיה  [דרבא] ופטריה, אמר: מאי הוה ליה למעבד? הא נטר כדנטרי אינשי. אמר ליה אביי: אלא מעתה, על למתא בעידנא דעילי אינשי, הכי נמי דפטור? אמר ליה: אין. גנא פורתא בעדנא דגנו אינשי, הכי נמי דפטור? אמר ליה: אין]. איתיביה: אלו הם אנסים ששומר שכר פטור עליהם, כגון:  "ותפל שבא ותקחם, ואת הנערים הכו לפי חרב". אמר ליה: התם, בחזני מתא. איתיביה: עד מתי שומר שכר חיב לשמר? עד כדי,  "הייתי ביום אכלני חרב וקרח בלילה". אמר ליה: התם נמי, בחזני מתא. אמר ליה: אטו יעקב אבינו, חזן מתא הוה? דאמר ליה ללבן: נטרי לך נטירותא יתירתא כחזני מתא.