דבר אל בני ישראל.  על כל מצוה ומצוה מזכיר בני ישראל, שהם יקרים לפני מי שאמר והיה העולם, כענין שנאמר הבן יקיר לי אפרים אם ילד שעשועים .  עשרה נקראו יקרים. א' התורה, שנאמר יקרה היא מפנינים . ב' נבואה, שנאמר ודבר ה' [היה] יקר בימים ההם . ג' תבונה, שנאמר יקר רוח [איש] תבונה. . ד' דעת, שנאמר וכלי יקר שפתי דעת . ה' סכלות, שנאמר יקר מחכמה ומכבוד סכלות מעט . ו' עושר, שנאמר והון אדם יקר חורץ , ז' ישראל, שנאמר הבן יקיר וגו' . ח' חסד שנאמר מה יקר חסדך. ט' מיתתו של צדיקים, שנאמר יקר בעיני ה' וגו' . [י' צדיקים, שנאמר ולי מה יקרו רעיך אל ] וישראל נאמר בהם יקר, שנאמר ליהודים היתה אורה ושמחה וששון ויקר :
 אמר משה לפני הקב"ה רבונו של עולם מכל האומות אין אתה מצויני אלא על ישראל בלבד, אמר לו לפי שהם המליכוני עליהם, שנאמר ה' ימלוך לעולם ועד ,  משל למה הדבר דומה למלך שהיה מזהיר את עבדו על חלקו יותר מכל בגדיו, אומר לו אדוני למה תזהירני על חלוקך יותר מכל בגדיך, אמר לו לפי שהוא קרוב לבשרי, כך אמר הקב"ה למשה אני מזהירך על ישראל יותר משאר האומות, לפי הם קרובים אלי, לפיכך אמר דבר אל בני ישראל:
אדם כי יקריב.  ומפני מה אמר אדם, אלא אמר הקב"ה מי שרוצה להקריב לפני יעשה כאדם הראשון, שלא הקריב מן הגזל, לפי שאני שונא גזל בעולה :