ולקחת את המרצע ונתתה.  מנין לרבות את  [הקוץ ואת הזכוכית וקרומיות של קנה], שנאמר ולקחת דברי ר' יוסי בר' יהודה. רבי אומר, מה מרצע מיוחד מן המתכת, אף כל מן המתכת.
המרצע. זה מרצע הגדול. א”ר אליעזר,  יודן ברבי היה דורש, אין רוצעים אלא במלת.  ר”מ אומר מן הסחוס, שהיה ר’ מאיר אומר אין כהן נרצע [מפני שנעשה בעל מום.] אם במלת הוא נרצע, איך הוא נעשה בעל מום? אלא מלמד שאין רוצעין אלא בגובה של אזן.
אזנו.  נאמר כאן "אזנו" ונאמר להלן  "אזנו" מה "אזנו" האמור להלן ימנית אף "אזנו" האמור כאן ימנית . 
[באזנו.]  יכול בצד אזנו? תלמוד לומר באזנו ובדלת, מגיד שנותן באזן עד שמגיע לדלת.
והיה לך עבד עולם. כל ימי עולמו של אדון - אף [אם] הוא נמכר ל' שנה ומ' שנה לפני היובל. מכאן אתה אומר, עבד עברי עובד את הבן ואינו עובד את הבת. נרצע ונמכר לעכו"ם - אינו עובד לא את הבן ולא את הבת. מנין ליתן את האמור של זה בזה, ואת האמור של זה בזה? תלמוד לומר עבד עולם , "עולם" "עולם" לגזרה שוה.
ואף לאמתך תעשה כן. להעניק. יכול אף לרציעה? תלמוד לומר  ואם אמר יאמר העבד, העבד ולא אמה.