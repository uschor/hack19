לא יבא ממזר בקהל ה'.  [מום זר. כל שהוא מום זר, בין איש בין אשה].

איזהו ממזר? כל שאר בשר שהוא בלא יבא, דברי ר"ע, שנאמר לא יקח איש את אשת אביו, ולא יגלה כנף אביו [... לא יבא ממזר]. מה אשת אב מיוחדת, שאר בשר שהוא ב"לא יבא", והולד ממזר; כך כל שאר בשר שהוא בלא יבא, והולד ממזר.

שמעון התימני אומר, כל שחייבים עליה כרת בידי שמים - הולד ממזר, [שנאמר לא יקח איש את אשת אביו ... ולא יבא ממזר. מה אשת אב מיוחדת, שחייבין עליה כרת בידי שמים, הולד ממזר; אף כל שחייבין עליה כרת בי"ש  - הולד ממזר].

ר' יהושע אומר, כל שחייבים עליהם כריתות  ב"ד, הולד ממזר, שנאמר לא יקח איש את אשת אביו ... ולא יבא ממזר. מה אשת אב מיוחדת, שחייבים עליה מיתת ב"ד והולד ממזר; אף כל שחייבים עליהם מיתות ב"ד - הולד ממזר.

גם דור עשירי. נאמר כאן "דור עשירי", ונאמר למטן "דור עשירי". מה "דור עשירי" האמור למטן עד עולם, אף "דור עשירי" האמור כאן עד עולם.
