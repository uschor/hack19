‎וידבר אלהים את כל הדברים האלה לאמר, אנכי ה'. אמר רבי יצחק: אף מה שהנביאים עתידין להתנבאות, כלם קבלו מהר סיני. מנין? דכתיב: כי את אשר ישנו פה עמנו עמד היום , הרי מי שנברא כבר. ישנו, מי שהוא בעולם. ואת אשר איננו, הרי מי שעתיד להבראות ואיננו. עמנו היום, עמנו עומד אין כתיב כאן אלא עמנו היום, אלו הנפשות שעתידין להבראות, שלא נאמר בהן עמידה, שאף הן היו בכלל. וכן הוא אומר: משא דבר ה' ביד מלאכי . על מלאכי לא נאמר אלא ביד מלאכי. ללמדך, שכבר היתה הנבואה בידו מהר סיני. וכן ישעיה אומר: קרבו אלי שמעו זאת, לא מראש בסתר דברתי, מעת היותה שם אני, ואתה אדני אלקים שלחני ורוחו . אמר ישעיה, משעה שנתנה התורה קבלתי הנבואה הזו. הוי אומר: מעת היות התורה שם אני, אלא ועתה אדני אלקים שלחני ורוחו, שעד עכשו לא נתנה לי רשות להתנבאות.
ולא הנביאים בלבד, אלא אף כל החכמים שהיו ושעתידין להיות, שנאמר: את הדברים האלה דבר ה' אל כל קהלכם . ומהו קול גדול ולא יסף . אמרו זכרונם לברכה, שעשרת הדברות כלן בקול אחד יצאו מפי הגבורה, דבר קשה עד מאד, מה שאין הפה של הדיוט יכול לדבר, ולא האזן יכולה לשמע. ולפיכך כתיב: נפשי יצאה בדברו  קול גדול ולא יסף, והקול נחלק לשבעה קולות ומשם לשבעים לשון.
אמר רבי שמואל בר נחמן אמר רבי יונתן, מהו קול ה' בכח  ? וכי אפשר לומר, והלא מלאך אחד אין כל בריה יכולה לעמד בכחו, שנאמר: וגויתו כתרשיש ופניו כמראה ברק ועיניו כלפידי אש וזרעתיו ומרגלתיו כעין נחשת קלל וקול דבריו כקול המון . והקדוש ברוך הוא שכתוב בו הלא את השמים ואת הארץ אני מלא , על אחת כמה וכמה, והוא צריך לדבר בכח. אלא בקול שיכול משה לסבל.