‎רבי ברכיה בשם רבי לוי פתח, ותתן לי מגן ישעך וימינך תסעדני וענותך תרבני . כיון שנגלה עליו, היה הקדוש ברוך הוא עומד ואברהם יושב, שנאמר: והוא ישב. אמר לו הקדוש ברוך הוא: אל תתמה, שאף לבניך אני עושה כן כשיהיו יושבין בבתי כנסיות ובבתי מדרשות ואני נצב עליהם, שנאמר: אלהים נצב בעדת אל .
בנהג שבעולם, כשהתלמיד חולה והרב הולך לבקרו, התלמידים מהלכין תחלה ואומרים שליחות הרב לביתו של חולה לומר שהרב מבקש לבקרו. והקדוש ברוך הוא אינו כן, כשמל אברהם והיה מצטער מן המילה, אמר למלאכים לילך לבקרו. עד שהמלאכים הולכין, קדמן הקדוש ברוך הוא, שנאמר: וירא אליו ה', ואחר כך וישא עיניו וירא. יש עניו גדול מזה?
אמרו רבותינו בשם רבי אלעזר בן פדת, בשבעה מקומות השוה הקדוש ברוך הוא עצמו עם הבריות הנמוכים, שנאמר: כי ה' אלהיכם הוא אלהי האלהים ואדני האדונים האל הגדל הגבר והנורא אשר לא ישא פנים ולא יקח שחד . מה כתיב אחריו? עשה משפט יתום ואלמנה ואהב גר וגו'. ואומר: כי רם ה' ושפל יראה וגבה וגו' . ואומר: כי כה אמר רם ונשא שכן עד וקדוש שמו מרום וקדוש אשכון ואת דכא ושפל רוח וגו' . ואומר: כה אמר ה' השמים כסאי וגו' . וכתיב ואל זה אביט אל עני ונכה רוח וחרד על דברי . ואומר: ה' מלך עולם ועד אבדו גוים מארצו . מה כתיב אחריו? תאות ענוים שמעת ה'. ואומר: שירו לאלהים זמרו שמו סלו לרכב בערבות ביה שמו ועלזו לפניו . מה כתיב אחריו? אבי יתומים ודין אלמנות. ואומר: עשה שמים וארץ את הים ואת כל אשר בם השמר אמת לעולם, עשה משפט לעשוקים וגו' . ואומר: יתום ואלמנה יעודד .
כיון שמל אברהם, נגלה עליו הקדוש ברוך הוא בכבודו לבקרו, שנאמר: וירא אליו ה'.
רבי יצחק נפחא פתח, מזבח אדמה וגו' . ואומר: בכל המקום אשר אזכיר את שמי אבוא אליך וברכתיך . אמר הקדוש ברוך הוא, ומה מי שהיה זובח עולה או שלמים אני נגלה עליו לברכו, אברהם שזבח את עצמו לפני על אחת כמה וכמה, לכך נאמר וירא אליו ה'. אמר רבי אחא, בא וראה שנתן הקדוש ברוך הוא כח באברהם, שביום שמל את עצמו, מל ישמעאל ואת כל אנשי ביתו והיה הדם מנטף. וכמה היו ילידי ביתו, שמנה עשר ושלש מאות. מקנת כספו על אחת כמה וכמה, שנאמר: ויקח אברהם את ישמעאל בנו וגו', וכתיב בעצם היום הזה נמול וגו', וכל אנשי ביתו וגו', עד שהעמיד אברהם מן הערלות גבעה, ונהר של דם יוצא מביתו.
ואמר להן הקדוש ברוך הוא למלאכי השרת: בואו ונבקר את החולה. אמרו לו: רבונו של עולם, מה אנוש ותדעהו בן אדם ותחשבהו. אתה הולך למקום הטנפת למקום של דם ושל שקץ וסריות. אמר להם: חייכם, ערב עלי אותו דם של ערלות ממור ולבונה. וכן שלמה אומר: עד שיפוח היום ונסו הצללים אלך לי אל הר המור . זה אברהם שנקרא מור, שנאמר: מר ואהלות קציעות כל בגדתיך .