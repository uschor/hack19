הכותב שני שמות של קודש מקיים את הראשון ומחטיב את האחרון רבי יהודה אומר אם היה האחרון בסוף הדף מחטיב ומוחק את הראשון ומקיים את האחרון:
שני שמות של חול מקיים את הראשון ומוחק את האחרון רבי יהודה אומר אם היה האחרון בראש הדף מוחק את הראשון ומקיים את האחרון:
הכותב יהודה ולא כתב בו דלית יתלנו מלמעלה את השם כתב השם וכתב את יהודה עושה דלית הא ומוחק את ההא האחרונה :
היה צריך לכתוב את יהודה ונתכוין וכתב את השם אע״פ שנתן בו דלית מחטיבו וכותב יהודה אחר:
היה צריך לכתוב את השם ונתכוין וכתב יהודה אע״פ שנתן בו דלית מוחק את הא האחרונה ויכתוב דלית הא ר׳ יהודה אומר יחזור עליו הקולמוס ויחדשנו אמרו לו אין זה מן המובחר:
 הכותב את השם וטעה אות אחת יתלנו מלמעלה טעה את השם כולו יתלנו בין השיטין כדברי ר׳ יהודה ר׳ יוסי אומר מוחק מה שלפניו וכותב את השם וחוזר ותולה מה שמוחק ר׳ חנניה בן עקשיא אומר צריך לגנוז את כל היריעה:
טעה וכתב יסגירני אל אל עויל  מוחק את הראשון ומקיים את האחרון:
 הכותב את השם אפילו המלך שואל בשלומו לא ישיבנו אלא היה כותב שנים שלשה שמות הרי זה מפסיק ביניהם ומשיב:
הטובל את הקולמוס לא יתחיל מאותו השם אבל מתחיל הוא מאותו השם שלפניו:
 המוחק אות אחת מן השם עובר בלא תעשה אמר ר׳ ישמעאל לכך נאמר ואבדתם את שמם מן המקום ההוא ונאמר לא תעשון כן לה׳ אלהיכם  אבל דיו שנטפה על גבי הכתב מותר למחקו שלא היה כונתו אלא לתקן:
 אין עושין מגילה והלל לתינוקת ר׳ יהודה מתיר מן בראשית עד המבול מן ויקרא עד ויהי ביום השמיני ושאר כל הספרים אסור ואם עתיד להוסיף עליהם מותר:
 אלו שמות הנחלקים בית אל בית און באר שבע פוטיפרע צפנת פענח חרה אף חרה אפי ר׳ יוסי אומר אין נחלקים הכל שוים שאין חולקים עמיאל עמינדב צוריאל צורישדי:
 הכותב שם על בשרו לא ירחץ ולא יסוך ר׳ יוסי אומר מותר ובלבד שלא ישפשף על קרן הפרה ועל כרעי המטה גוררן וגונזן על האבן שומטה וגונזה:
המחתך בספרים בחדשים מותר בישנים אסור  במקק הספרים ובמקק התפילין ובמקק מטפחות מהספרים הרי אלו יגנזו אבל לא יניחם אלא במקום תורפה והם מרקבין מאליהם: 