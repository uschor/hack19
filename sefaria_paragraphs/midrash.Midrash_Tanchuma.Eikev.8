בעת ההיא אמר ה' אלי פסל לך שני לוחות אבנים כראשונים. זה שאמר הכתוב: כי מעולם שברתי עלך נתקתי מוסרותיך ותאמרי לא אעבר . איזהו על. עלו של מלאך המות, שנאמר: והלוחות מעשה אלהים המה והמכתב מכתב אלהים הוא חרות על הלוחות , חרות ממלאך המות. ורבי נחמיה אומר, חרות מן הגליות. ורב אמר, חרות מן היסורין, שהיו כמלאכי השרת, שנאמר: אני אמרתי אלהים אתם ובני עליון כלכם . ובשעה שעשו אותו מעשה, נאמר, אכן כאדם תמותון . ותאמרי לא אעבר, אפלו משתעבדת, עושין מה שאנו מבקשין. אמר הקדוש ברוך הוא למשה, אתה הוא קשה שבהם, השתעבד תחלה, שנאמר: פסל לך שני לוחות אבנים.