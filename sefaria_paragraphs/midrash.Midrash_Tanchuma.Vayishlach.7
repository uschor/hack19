‎ותצא דינה בת לאה. ולא בת יעקב היא, תלאה הכתוב באמה. מה לאה יצאנית, אף זו יצאנית. ומנין, דכתיב: ותצא לאה לקראתו . אמר יחזקאל, הנה כל המשל עליך ימשל לאמר כאמה בתה, בת אמך את וגו' . לראות, לראות. בקשה לראות ונראית, שנאמר: וירא אתה שכם בן חמור.
ויאמר שכם אל חמור אביו קח לי את הילדה. הלך לו אצל יעקב, אמר לו: הרבו עלי מאד מהר ומתן, אני יודע שאברהם זקנה נשיא היה, ואני נשיא הארץ. אמר לו: לא נשיא נקרא אלא שור, שנאמר: ואל הבקר רץ אברהם , ורב תבואות בכח שור. ואתה חמור. ואי אפשר לחרוש בשור ובחמור, דכתיב: לא תחרש בשור ובחמור יחדו . והנביא צוח לרעתך את מבקשה, שנאמר: החוח אשר בלבנון שלח אל הארז אשר בלבנון לאמר תנה את בתך לבני לאשה ותעבר חית השדה ותרמס את החוח .
החוח, זה חמור. שלח אל הארז אשר בלבנון, זה יעקב שנמשל כארז, שנאמר: כארז בלבנון ישגה . תנה את בתך לבני לאשה, שאמר לו: שכם בני חשקה נפשו בבתכם וגו'.
ותעבר חית השדה, אלו בני יעקב שנמשלו כחיות, גור אריה יהודה , דן גור אריה , כלביא שכן, נפתלי אילה, וכן כלם. ותרמס את החוח, שנאמר: ויבאו על העיר בטח ויהרגו כל זכר.
כיון ששמעו בני יעקב, ויתעצבו האנשים ויחר להם מאד וגו', ויאמרו לא נוכל לעשות הדבר הזה לתת את אחתנו וגו', לכו ומולו עצמכם. הלכו ומלו עצמם, שנאמר: וישמעו אל חמור. ויהי ביום השלישי בהיותם כאבים. הנביא צווח , וכחכי איש גדודים חבר כהנים דרך ירצחו שכמה כי זמה עשו. וכחכי איש גדודים, זה יעקב שנקרא איש תם, שהיה מחכה בניו הבאין מן הגדוד.
חבר כהנים, זה בניו שנקראו ממלכת כהנים. דרך ירצחו שכמה, למה, כי זמה עשו. כשבאו, התחיל יעקב לומר לשמעון ולוי, עכרתם אתי וגו'. אמר לו הקדוש ברוך הוא, אל תירא, כי אין בריה מזיקך, שנאמר: ויהי חתת אלהים.