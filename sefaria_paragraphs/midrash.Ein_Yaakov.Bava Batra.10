בבא בתרא פרק י - ההוא שטרא דהוה כתיב ביה: בשנת פלוני ארכן. אמר רבי חנינא: יבדק אימתי עמד ארכן בארכנותיה. ודילמא דאריך מלכותיה? אמר רבי אושעיא: כך מנהגה של אמה זו, שנה ראשונה קורין לו ארכן, שניה, קורין לו דיגון.
קכג ההוא מקשר דאתא לקמיה דרבי, ואמר רבי: אין זמן בזה. אמר ליה רבי שמעון ברבי לרבי: שמא בין קשריו הוא מבלע? פלייה וחזייה. הדר חזא [ביה] רבי בבישות. אמר ליה: לאו אנא כתבתיה, אלא יהודה חיטא כתביה, אמר ליה: כלך מלשון הרע כזה. זימנא חדא הוה יתיב רבי שמעון בר רבי, וקפסיק סדרא  [בספר] תהלים קמיה דרבי, ואמר רבי: כמה מישר כתב זה. אמר ליה: לאו אנא כתבתיה, אלא יהודה חיטא כתביה, אמר ליה: כלך מלשון הרע כזה. בשלמא התם, איכא לשון הרע, אלא הכא, מאי לשון הרע איכא? משום דרב דימי, דתני רב דימי אחוה דרב ספרא: לעולם אל יספר אדם בטובתו של חברו, שמתוך טובתו בא לידי רעתו. אמר רב עמרם, [אמר רב]: שלש עברות אין אדם נצול מהם בכל יום; הרהור עברה, ועיון תפלה, ולשון הרע. לשון הרע, סלקא דעתך? אלא,  אבק לשון הרע. אמר רב יהודה, אמר רב: רבן בגזל, ומעוטן בעריות, והכל, בלשון הרע. בלשון הרע סלקא דעתך? אלא: באבק לשון הרע.
אמר אביי: האי מאן דבעי למחוי חתימות ידיה בבי דינא, לא לחוי בסוף מגילתא, דלמא משכח לה אחר וכתב דמסיק ביה זוזי, ותנן: הוציא עליו כתב ידו שהוא חיב לו, גובה מנכסים בני חורין. ההוא בזבינא דאתא לקמיה דאביי, אמר ליה: נחזי לי מר חתימת ידיה, דכי אתו רבנן מחוו לי, מעברנא להו בלא מכסא, אחוי ליה בריש מגילתא, הוה קא נגיד ביה, אמר ליה: כבר קדמוך רבנן.
קכד ההוא שטרא דהוה חתים עליה רבא ורב אחא בר אדא. אתא לקמיה דרבא, אמר ליה: אין, חתימת ידא דידי היא, מיהו קמיה דרב אחא בר אדא לא חתימי לי מעולם. כפתיה ואודי. אמר ליה: בשלמא דידי זיפת, אלא דרב אחא בר אדא דרתית ידיה, היכי עבדת? אמר ליה: אנחי ידאי אמצרא, ואמרי לה: קם אזרונקא וכתב.
אמר רב הונא: מנין לערב דמשתעבד? דכתיב:  "אנכי אערבנו מידי תבקשנו". מתקיף לה רב חסדא: הא, קבלנות הוא! דכתיב:  "תנה אתו על ידי, ואני אשיבנו". אלא אמר רבי יצחק: מהכא:   "[קח] בגדו כי ערב זר, ובעד נכריה חבלהו". ואומר:  "בני, אם ערבת לרעך, תקעת לזר כפיך, נוקשת באמרי פיך, נלכדת באמרי פיך, עשה זאת אפוא בני והנצל, כי באת בכף רעך, לך התרפס ורהב רעיך", אם ממון יש לו בידך, התר לו פסת יד. ואם לאו, הרבה עליו רעים.
קכה משנה. אמר רבי ישמעאל: הרוצה שיחכים, יעסק בדיני ממונות, שאין לך מקצוע בתורה היותר מהן, והם כמעין הנובע, והרוצה שיעסק בדיני ממונות ישמש את שמעון בן ננס.
סליק מסכת בבא בתרא