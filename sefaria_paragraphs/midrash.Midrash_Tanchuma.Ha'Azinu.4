הצור תמים פעלו. ישעיה אמר, דרשו ה' בהמצאו . ודוד אמר, דרשו ה' ועזו וגו' . למה אמר, בקשו פניו תמיד . ללמדך, שהקדוש ברוך הוא יתברך שמו, פעמים נראה ופעמים אינו נראה, פעמים שומע ופעמים אינו רוצה לשמע, פעמים עונה ופעמים אינו עונה. פעמים נדרש ופעמים אינו נדרש, פעמים מצוי ופעמים אינו מצוי, פעמים קרוב ופעמים אינו קרוב. כיצד, נראה למשה, שנאמר: ודבר ה' אל משה . חזר ונעלם ממנו, כשאמר לו: הראני נא את כבודך . וכן נראה לישראל בסיני, שנאמר: ויראו את אלהי ישראל . ואומר: ומראה כבוד ה' . חזר ונעלם מהם, שנאמר: כי לא ראיתם כל תמונה . ואומר: קול דברים אתם שומעים . וכשהיו ישראל במצרים בשעבוד פרך, וישמע אלהים את נאקתם . כיון שחטאו, לא שמע ה' בקולכם ולא האזין אליכם . ענה לשמואל במצפה, שנאמר: ויצעק שמואל אל ה' ויענהו ה' . חזר ולא ענהו, שנאמר: ויאמר ה' אל שמואל עד מתי אתה מתאבל על שאול . ענה לדוד ואמר, דרשתי את ה' וענני . חזר ולא ענהו, שנאמר: ויצם דוד צום ובא ולן ושכב ארצה . וכתיב: גם הבן הילוד לך מות ימות . ובזמן שישראל עושין תשובה, מצוי להם, שנאמר: ובקשתם משם את ה' אלהיך . ואם לא עשו תשובה, בצאנם ובבקרם ילכו לבקש את ה' ולא ימצאו, חלץ מהם . פעמים קרוב, שנאמר: קרוב ה' לכל קוראיו . פעמים אינו קרוב, שנאמר: רחוק מרשעים ה' . וכתיב: ישא ה' פניו אליך . וכתוב אחד אומר, אשר לא ישא פנים . עושה תשובה, נושא לו פנים. יכל לכל. תלמוד לומר: אליך, ולא לאמה אחרת, שנאמר: כבסי מרעה לבך ירושלים למען תושעי , אם עשו תשובה. ואם לאו, כי אם תכבסי בנתר . לכך אמר ישעיה, דרשו ה' בהמצאו, קראוהו בהיותו קרוב. משל למה הדבר דומה, למלך שאמר לעבדיו, צאו והכריזו בכל ממשלתי שאני יושב ודן דיני ממונות, כל מי שיש לו עסק עם חברו, יבא לפני ואני דן אותו לכף זכות, עד שלא אשב לדון דיני נפשות. וכן הקדוש ברוך הוא יתברך שמו אמר לישראל, בני, הוו יודעין שאני דן את העולם בארבעה פרקים האלו, בפסח על התבואה, בעצרת על פרות האילן, בראש השנה כל באי עולם עוברין לפני כבני מרון, בחג נדונין על המים. ובאלו שלשה פרקים יושב לדון דיני ממונות, להעשיר או להעני, להרבות או למעט. אבל בראש השנה, דן דיני נפשות, אם למות אם לחיים, כמה דאת אמר: בתקיעתא דרב, ועל המדינות בו יאמר וכו'. ואם עשיתם תשובה לפני בלב שלם, אני אקבל אתכם ואדון אתכם לכף זכות, ששערי שמים פתוחין ואשמע תפלתכם, שאני משגיח מן החלונות, מציץ מן החרכים, עד שלא אחתם גזר דין ביום הכפורים. לכך נאמר: דרשו ה' בהמצאו. אמר רבי שמואל בר נחמני, משל למה הדבר דומה. למלך שהיה דר במדינה והיו בני המדינה מכעיסין אותו, כעס המלך ויצא מתוכה כמו עשרה מילין ועמד לו. ראהו אדם, אמר לבני המדינה, דעו שהמלך עמכם בכעס והוא מבקש לשלח לגיונותיו על העיר להחריבה, צאו ופיסוהו ויחזר אצלכם, עד שלא ירחיק מכם. פקח אחד היה שם, אמר להם: שוטים, עד שהיה אצלכם לא בקשתם לפיסו, ועכשו קדם שיתרחק צאו אצלו אולי יקבל אתכם. לכך כתיב: דרשו ה' בהמצאו, אלו עשרת ימי תשובה, שהוא שרוי ביניכם. שכן יחזקאל אומר, והקיר ביני וביניכם . הוי, קראוהו בהיותו קרוב, יעזב רשע דרכו ואיש און מחשבותיו וישוב אל ה' וירחמהו וגו' . 