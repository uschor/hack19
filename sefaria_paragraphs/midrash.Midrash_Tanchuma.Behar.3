כי ימוך אחיך ומכר מאחזתו, ובא גואלו. ומי הוא גואלו. אני הוא גואלו, שנאמר: עשוקים בני ישראל ובני יהודה יחדו, גאלם חזק ה' צבאות שמו, ריב יריב את ריבם . שבעה שמות נקראו לעני, ואלו הן, עני, רש, תככים, מסכן, מך, אביון, דל. וכי ימוך אחיך. זה שאמר הכתוב: פעמים רבות יצילם והמה ימרו בעצתם וימכו בעונם . את מוצא בימי שפט השופטים, שהיו ישראל עובדי עבודה זרה, והיו משועבדין ביד או״ה שנאמר: ויעשו בני ישראל את הרע בעיני ה', ויחר אף ה' בישראל וימכרם ביד כושן . ומה עשו. ויזעקו בני ישראל אל ה' ויקם ה' להם מושיע את עתניאל בן קנז. מיד עשו תשובה ונגאלו. כך פעם אחרת, שנאמר: ויספו בני ישראל לעשות הרע בעיני ה' וגו' . מיד עשו תשובה, והעמיד להם גואל את אהוד בן גרא בן הימיני, ונגאלו על ידו. ועוד עבדו עבודה זרה ונמכרו לסיסרא, שנאמר: והוא לחץ את בני ישראל בחזקה עשרים שנה . מהו בחזקה. בחרופין ובגדופין, כמה דאת אמר: חזקו עלי דבריכם אמר ה' . כיון שעשו ישראל תשובה, העמיד להם גואלים דבורה וברק, ונגאלו על ידיהם. הוי, פעמים רבות יצילם וימכו בעונם . מהו וימכו בעונם. שנעשו דלים בתוך אמות העולם, שנאמר: וידל ישראל מאד מפני מדין . מהו וידל ישראל. רבי יצחק ורבי לוי. חד אמר, שהיו דלים ממעשים טובים. וחד אמר, שלא היה להם אפלו מנחה להביא קרבן, כמו דאמרינן, ואם דל הוא ואין ידו משגת . הוי, וימכו בעונם, שנעשו דלים. דבר אחר, פעמים רבות יצילם. מדבר בבני אדם, כיון שמגיע לו צרה ועושה תשובה, הקדוש ברוך הוא מצילו, כך פעם ראשונה ושניה. חזר בו, יפה. ואם לאו, הקדוש ברוך הוא מביא עליו צרה. ודעו מה הקדוש ברוך הוא מנסה את ישראל לדעת אם יעשו תשובה. תחלה מביא פרעניות על האמות, שנאמר: הכרתי גוים נשמו פנותם וגו', אמרתי אך תיראי אותי תקחי מוסר . חזרו, מוטב. ואם לאו, מפסיד ממונם, שנאמר: אכלו זרים כחו וגו' . אם חזר, מוטב. ואם לאו, הקדוש ברוך הוא מביא רעה על אחת מערי ישראל, שנאמר: ותלהטהו מסביב וגו' ותבער בו . אם ישובו, מוטב. ואם לאו, מה כתיב: במדבר הזה יתמו ושם ימתו . ואל יאמר אדם, לא למעני תבא רעה. יהיה יודע שימות, שנאמר: ימותו כל חטאי עמי האמרים לא תגיש ותקדים בעדינו הרעה . בא וראה כמה קשה לפני הקדוש ברוך הוא לפשט ידיו בבריותיו. ומהו עושה לו. כיון שהוא חוטא לו, תחלה פושט ידיו בנכסיו. ממי את למד. מנעמי ובניה ואלימלך בעלה שהיה ראש הדור. באותה שעה כיון שבא הרעב, מה עשה. הניח לארץ ישראל שממה והלך לו לארץ מואב, והיה הקדוש ברוך הוא קוצף עליו, שהיה נשיאו של דורו. אמר הקדוש ברוך הוא, אלו עזבו בני והניחו את הארץ שממה. מה כתיב שם, וימת אלימלך איש נעמי . ולא היה לבניו ללמד מאביהם לחזר לארץ ישראל. ומה עשו. אף הם נשאו להם נשים מואביות, שלא הטבילו אותם ולא גירו אותן. שם האחת ערפה , שהפכה ערף לחמותה. ושם השנית רות , שראתה דברי חמותה. וישבו שם כעשר שנים . כל עשר שנים הללו היה הקדוש ברוך הוא מתרה בהם, שמא יחזרו בתשובה וישובו לארץ ישראל. כיון שלא עשו תשובה, התחיל לפשט ידו במקניהם ובגמליהם. כיון שלא הרגישו לעשות תשובה, מיד, וימותו גם שניהם מחלון וכליון . הוי, קשה לפני הקדוש ברוך הוא לפשט ידו באדם הזה. ומה הוא עושה לו. מתחיל מנכסיו מדלדלו, והוא מוכר נכסיו. אדם שהוא חוטא, מה הקדוש ברוך הוא עושה. תחלה מביא עליו עניות ומוכר שדהו. חזר בו, יפה. ואם לאו, חוזר ומוכר את ביתו. חזר בו, יפה. ואם לאו, מוכר את עצמו לעבד. מנין, שכך כתיב: וכי ימוך אחיך. חזר בו, יפה. ואם לאו, ראה מה כתיב בפרשה שניה, ואיש כי ימכר בית מושב. חזר בו, יפה. ואם לאו, וכי ימוך אחיך ונמכר לך. כל כך למה. על שמך בעונות. ובא גואלו. אמר רבי שמעון, אלימלך ושלמון ופלוני אלמוני ואבי נעמי, כלם בני נחשון בן עמינדב. ואלימלך ומחלון וכליון, פרנסי הדור היו. ומפני מה נענשו. מפני שיצאו מארץ ישראל לחוצה לארץ, שנאמר: ותהום כל העיר עליהם וגו'. ומה, הזאת נעמי. חזיתם נעמי שיצאת מארץ ישראל לחוצה לארץ, מה עלתה לה. ובא גואלו הקרוב, זה בעז. אימתי, בשעה שמכרה נעמי השדה, שנאמר: חלקת השדה אשר לאחינו וגו' . ובא גואלו הקרוב אליו זה בעז. שכך נעמי אומרת לכלתה, קרוב לנו האיש . באותה שעה הלכה לה רות אצל בעז. אמרה לה חמותה, הנה הוא זרה את גרן השעורים הלילה . והוא היה נשיא והיה זורה את השעורים בגרן. אלא שהיה דורו פרוץ בגזל, והיה יוצא לשם לשמר גרנו. אמרה לה, ורחצת וסכת ושמת שמלותיך . ואחרי כן, וירדת הגרן . וירדתי כתיב. מהו וירדתי הגרן. שאמרה לה, זכותי תרד עמך. לכך כתיב: וירדתי הגרן. והיא לא עשתה כן כמו שאמרה לה חמותה. היא אמרה לה, ורחצת וסכת ושמת שמלותיך, ואחרי כן, וירדת הגרן. ומה עשתה רות. לאחר שירדה לגרן, עשתה כל מה שאמרה לה, שנאמר: ותרד הגרן ותעש ככל אשר צותה חמותה . למה לא עשתה כך. אמרה רות כלתה, הדור פרוץ בעריות, שמא יראו אותי מקשטת ויאמרו שמא זונה היא. לפיכך, ותרד הגרן, ואחרי כן, ותעש ככל אשר צותה חמותה. ויאכל בעז וישת וייטב לבו . מהו וייטב לבו. שעסק בדברי תורה, שנאמר: כי לקח טוב וגו' . וכתיב: לכו לחמו בלחמי וגו' . ויבא לשכב בקצה הערמה ותבא בלט . מהו בלט. כמו דאמרת הנה היא לוטה בשמלה . ותגל מרגלתיו ותשכב, ויהי בחצי הלילה ויחרד האיש וילפת . מהו וילפת, כמו דאמרת וילפת שמשון את שני עמודי וגו' . התחיל אותו צדיק לצעק. לפפתו, אמר לה: מי את. ותאמר אנכי רות אמתך . אמר לה: ומה באת לעשות כאן. אמרה לו: לקים את התורה, שנאמר: וכי ימוך אחיך ומכר מאחזתו. אלא עמד וקים את התורה. אמר לה: הואיל ובאת לקים את התורה, ליני הלילה והיה בבקר אם יגאלך טוב יגאל . שהיה לו אח גדול ממנו ושמו טוב. ואם לא יחפץ לגאלך וגאלתיך אנכי חי ה', שכבי עד הבקר . אמר רבי חנינא, אמרה לו: וכי בדברים אתה מוציאני. אמר לה: חי ה' איני מוציאך בדברים. ובעז עלה השער וישב שם והנה הגואל עובר אשר דבר בעז . אמר לו: שב ונביט בתורה מה כתיב שם. לא כך כתיב: וכי ימוך אחיך ומכר מאחזתו. אמר בעז לטוב, חלקת השדה אשר לאחינו לאלימלך מכרה נעמי, ואני אמרתי אגלה אזנך לאמר קנה , שאתה גדול ממני לגאלה. אם תגאל גאל . ויאמר הגואל אל בעז קנה לך . באותה שעה, גאל בעז מה שמכרה נעמי. ומהיכן למד בעז. מן הפרשה הזאת, וכי ימוך אחיך ומכר וגו', ועוד מי היה זה. זה ירמיה. בשעה שאמר הקדוש ברוך הוא, הנה חנמאל בן שלם דדך בא אליך וגו' . ויבא אלי חנמאל בן דדי כדבר ה' אל חצר המטרה . מיד קים ירמיה את הפרשה הזאת, שנאמר: ואקנה את השדה וגו' . ומהיכן למד. מפרשה הזאת, וכי ימוך אחיך ומכר מאחזתו. 