‎אחר הדברים האלה. זהו שאמר הכתוב, רשע עשה פעלת שקר וזרע צדקה שכר אמת . רשע עשה פעלת שקר, זה נמרוד הרשע, שהיה עושה צלמים ומטעה הבריות, שנמשלה עבודה זרה לשקר, שנאמר: נבער כל אדם מדעת הביש כל צרף מפסל כי שקר נסכו ולא רוח בם . וזרע צדקה שכר אמת, זה אברהם שזרע צדקה והיה מאכיל עוברים ושבים, שנאמר: ויטע אשל בבאר שבע ויקרא שם בשם ה' אל עולם .
לאחר שהיה מאכילן ומשקן, היו מברכין אותו. ואמר להם: לי אתן מברכין? ברכו לבעל הבית שנותן לכל הבריות אכל ומשקה ונותן בהם רוח. והיו אומרים לו: היכן הוא? אמר להם: שליט בשמים ובארץ, וממית ומחיה, מוחץ ורופא, צר את העבר במעי אמו ומוציאו לאויר העולם, מגדל צמחים ואילנות, מוריד שאול ויעל. כיון שהיו שומעין כך, היו שואלין כיצד נברך אותו ומחזיקין לו טובה. היה אומר להם, אמרו: ברוך ה' המברך לעולם ועד, ברוך נותן לחם ומזון לכל בשר, והיה מלמדם ברכות וצדקות.
הוא שאמר הכתוב, ואת הנפש אשר עשו בחרן . אמר רבי אלכסנדרי, אלמלא נתכנסו כל הבריות לעשות יתוש אחד, אין יכולין לעשות. ומהו הנפש אשר עשו, שהיה מלמדן יראת שמים ומורה להן את התורה. אמר לו הקדוש ברוך הוא: אתה זרעת את הצדקה והודעתני בעולם, שכר אתה נוטל, שנאמר: שכרך הרבה מאד.