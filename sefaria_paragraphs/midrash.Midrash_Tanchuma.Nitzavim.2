ראשיכם שבטיכם. אף על פי שמניתי לכם ראשים זקנים ושוטרים, כלכם שוין לפני, שנאמר: וכל איש ישראל. דבר אחר, כלכם ערבים זה בזה. אפלו צדיק אחד ביניכם, כלכם עומדים בזכותו. ולא אתם בלבד, אלא אפלו צדיק אחד ביניכם, כל העולם כלו בזכותו עומד, שנאמר: וצדיק יסוד עולם . וכשאחד מכם חוטא, כל הדור לוקה. וכן אתה מוצא בעכן, הלא עכן בן זרח מעל מעל בחרם וגו' . מדת פרעניות מועטת, והדור נתפס בה. מדה טובה מרבה, על אחת כמה וכמה. לכך נאמר: כל איש ישראל. ולא גדולים שבכם בלבד, אלא אפלו טפכם נשיכם וגרך. לכך נאמר: כל איש ישראל, לפי שבשר ודם מרחם על הזכרים יותר מהנקבות. והקדוש ברוך הוא אינו כן, כי רחמיו על כל מעשיו, על הזכרים ועל הנקבות, ועל הצדיקים ועל הרשעים, שנאמר: מחוטב עציך עד שואב מימיך. מחוטב עציך, אמר רבי יצחק בן טבלי, מלמד, שבאו הגבעונים אצל יהושע בן נון וקבלן, שנאמר: ויעשו גם המה בערמה וגו' . מהו גם המה. ללמדך, שבאו אצל משה ולא קבלן.