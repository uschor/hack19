‎ויזכר אלהים את נח. זה שאמר הכתוב: יודע צדיק נפש בהמתו , יודע צדיקו של עולם אפלו נפש בהמות אפלו בשעת כעסו, שאין מדותיו כמדת בשר ודם.
מדת בשר ודם, כשמרדה מדינה למלך, משלח לגיונותיו עליה והורג הטובים עם הרעים, לפי שאינו יודע מי מרד ומי הוא כשר. והקדוש ברוך הוא אינו כן, אלא אפלו כל הדור מכעיסו ויש בו צדיק אחד, מצילו, הוי אומר, יודע צדיק נפש בהמתו. וכן הוא אומר, טוב ה' למעוז ביום צרה וידע חסי בו .
ורחמי רשעים אכזרי, אלו דור המבול שהיו אכזרים. אמרו רבותינו זכרונם לברכה: בשעה שהעלה הקדוש ברוך הוא עליהן את התהומות והיו רואין את המעינות עולות עליהן, מה היו עושין? היו להן בנים הרבה כמו שנאמר: זרעם נכון לפניהם עמם , שהיתה האשה מתעברת ויולדת, כמה דאת אמר: והיה נכון לבקר . וצאצאיהם לעיניהם , שהיו רואין לעצמם בנים ובני בנים. היו בהם בני אדם שהיו נוטלין את בניהם ונותנין אותם על התהום וכובשין עליהם ואינן מרחמין עליהם. לכך נאמר: ורחמי רשעים אכזרי. ומנין שהיו עושין כן, שכן איוב אומר, ישכחהו רחם מתקו רמה עוד לא יזכר ותשבר כעץ עולה . עוד לא יזכר הרחם שלו שהיו בניו. מה עשה להם הקדוש ברוך הוא, הוריד עליהם מבול מלמעלה ושברן, שנאמר: ותשבר כעץ עולה.
אמר רבי ברכיה, קשים היו מאד ובעלי קומה, שכך כתיב בהן, המה הגברים . ואלולי שפרע מהם באש מלמעלן, אין בריה יכולה להן, שכך איוב אומר, אם לא נכחד קימנו ויתרם אכלה אש .
כיון שראה הקדוש ברוך הוא שלא נשטפו קומתן בתהומות שלמטן, הוריד עליהם אש מן השמים, שנאמר: ויתרם אכלה אש. ולא עוד אלא שהפך עליהם העוף והבהמה והחיה והן גועו אותם, שנאמר: ויגוע כל בשר הרמש וגו', במה, בעוף ובבהמה ובחיה. כיון שהיו רואין עצמן שהן אובדין, היו מבקשין להפך את התבה. מה עשה הקדוש ברוך הוא, הקיף את התבה אריות, שנאמר: ויסגר ה' בעדו. ואין ויסגר אלא אריות, כמה דאת אמר: שלח מלאכה וסגר פם אריותא .