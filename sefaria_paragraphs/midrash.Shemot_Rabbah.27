וישמע יתרו, הדא הוא דכתיב : רעך ורע אביך אל תעזב, רעך זה הקדוש ברוך הוא, כמה דאת אמר : למען אחי ורעי. ורע אביך, זה אברהם, שנאמר : זרע אברהם אהבי, אל תעזב, ואם עזבת תן דעתך שלא תכנס לבית אחיך. ביום אידך, זה ישמעאל ועשו. אמר רבי יהושע בן לוי כשהגלה נבוכדנצר את ישראל לבבל היו כפותים מאחוריהם, כמו שכתוב במדרש איכה, עד : כי מפני חרבות נדדו, אביכם שהיה משלך במדבר פתחתי לו באר מים, ואתם עשיתם כך, הוי : טוב שכן קרוב מאח רחוק. דבר אחר, טוב שכן קרוב, הוא יתרו, שהיה רחוק לישראל מן עשו אחיו של יעקב, ביתרו מה כתיב : ויאמר שאול אל הקיני, בעשו כתיב : זכור את אשר עשה לך עמלק וגו', אתה מוצא דברים רבים כתובים בעשו לגנאי וכתובים ביתרו לשבח, בעשו כתיב : נשים בציון ענו, וביתרו כתיב : ויתן את צפרה בתו. בעשו כתיב : אכלי עמי אכלו לחם, וביתרו כתיב : קראן לו ויאכל לחם. בעשו כתיב : ולא ירא אלהים, וביתרו כתיב : וצוך אלהים. עשו בטל את הקרבנות, וביתרו כתיב : ויקח יתרו חתן משה עלה וזבחים. עשו שמע ביציאתן של ישראל ונלחם עמהם, שנאמר : ויבא עמלק, יתרו שמע בשבחן של ישראל ובא ונדבק עמהם, שנאמר: וישמע יתרו.
דבר אחר, וישמע יתרו, הדא הוא דכתיב : כבוד חכמים ינחלו, זה יתרו, בשעה שבא אצל משה מה כבוד נחל : ויאמר אל משה אני חתנך יתרו בא אליך, רבי יהושע אומר שלח לו ביד שליח, רבי אליעזר אומר שלח לו אגרת ואמר עשה בגיני, ואם אין אתה עושה בגיני עשה בגין אשתך, ואם אין אתה עושה בגינה עשה בגין בניך. רבי אליעזר אומר הקדוש ברוך הוא אמר לו צא, ויאמר אל משה, אמר לו הקדוש ברוך הוא, אני הוא שאמרתי והיה העולם, שנאמר : אל אלהים ה' דבר ויקרא ארץ, אני הוא שאני מקרב אני הוא שאני מרחק, שנאמר : האלהי מקרוב אני נאם ה', אני הוא שקרבתי ליתרו ולא רחקתיו, אדם זה שבא אצלי לא בא אלא לשם שמים, ולא בא אלא להתגיר, אף אתה קרבהו אל תרחיקהו, מיד : ויצא משה לקראת חתנו. אמרו, יצא משה יצא אהרן נדב ואביהוא, ושבעים מזקני ישראל. ויש אומרים, אף ארון יצא עמהם, לכך נאמר: כבוד חכמים ינחלו.
דבר אחר, וישמע יתרו, ראה כמה טובות וברכות באו ליתרו משעה שנתחתן עם משה, מה כתיב : ויבא אהרן וכל זקני ישראל, וכן אתה מוצא בשעה שבא בלעם לקלל את ישראל, לא דין שלא קללן אלא ברכן, ולא עוד, אלא כיון שראה עמלק התחיל לקללו, שנאמר : ראשית גוים עמלק ואחריתו עדי אבד, אבל ליתרו מהו אומר : איתן מושבך ושים בסלע קנך, אמר לו קיני עמנו היית בעצה, מי הושיבך אצל איתני עולם, משל לצפור שברח מן הציד ונפלה לתוך ידו של אנדרואנטיא, כיון שראה אותו הציד התחיל מקלסה ואמר לה כמה נאה בריחה שברחת, כך היה בלעם משבח את יתרו ואמר לו: איתן מושבך.
דבר אחר, וישמע יתרו, הדא הוא דכתיב : ה' עזי ומעזי ומנוסי ביום צרה אליך גוים יבאו מאפסי ארץ, אמרו ישראל להקדוש ברוך הוא כשעשית לנו נסים בים אמרנו לך : עזי וזמרת יה, הלוא שמעה רחב ובאה ודבקה בך, שנאמר : ותאמר אל האנשים ידעתי כי נתן ה' לכם את הארץ, כי שמענו את אשר הוביש ה' את מי ים סוף, הוי: ה' עזי ומעזי ומנוסי ביום צרה. כשעשית נסים בימי שלמה, שנאמר : ויתן עז למלכו, לא באת מלכת שבא ושבחה אותך, שנאמר : ומלכת שבא שמעת את שמע שלמה, ומה אמרה : יהי ה' אלהיך ברוך אשר חפץ בך. כשהוצאת אותנו ממצרים ונתת לנו את התורה שנקראת עז, שנאמר : ה' עז לעמו יתן, ולא שמע יתרו ובא ונדבק בך, הוי: אליך גוים יבאו מאפסי ארץ.
דבר אחר, וישמע יתרו, הדא הוא דכתיב : בחוץ לא ילין גר, כמו שכתוב לעיל בפרשה : זאת חקת הפסח, עד גר שנשא בת ישראל והוליד בת והלכה הבת ונשאת לכהן כשר וילדה בן, הרי זה ראוי להיות כהן גדול עומד ומקריב על גבי המזבח, ונמצא הגר מבפנים ובן לוי מבחוץ, הוי בחוץ לא ילין גר. : דלתי לארח אפתח, זה יתרו, שהוריד לו הקדוש ברוך הוא את המן, שנאמר : ויצו שחקים ממעל ודלתי שמים פתח.
דבר אחר, וישמע יתרו, הדא הוא דכתיב : לץ תכה ופתי יערם, וכן הוא אומר : בענש לץ יחכם פתי, עמלק ויתרו היו בעצה עם פרעה, כשראה יתרו שאבד הקדוש ברוך הוא את עמלק מן העולם הזה ומן העולם הבא תוהא ועשה תשובה, שכן כתיב למעלה : כי מחה אמחה את זכר עמלק, ואחר כך וישמע יתרו, אמר אין לי לילך אלא אצל אלוה של ישראל, ומנין אתה למד שעמלק והמדינים צריהם של ישראל, שנאמר : וילכו זקני מואב וזקני מדין, וכן : מדין ועמלק ובני קדם. וכן בלעם הרשע אומר : וירא את עמלק, שלא חזר בו, וכשראה ליתרו שעשה תשובה מה אמר : וירא את הקיני, משל לציד שהיה צד צפרים, צד את הראשונה, בא לצוד את השניה הלכה וישבה לה על איקונין של מלך, עמד לו הציד תוהא בה, אמר לה אם אזרק עליה אבן, אני מתחיב בנפשי, ואם אתן את הקנה מתירא אני שלא יגע באיקונין של מלך, איני יודע מה אמר לך, אלא למקום יפה ברחת ונפלטת. כך בלעם ראה ליתרו ועמלק בעצה, עמד על עמלק ומחה שמו, בא לראות יתרו מצאו שעשה תשובה, אמר לו למקום יפה ברחת, הוי : איתן מושבך כאברהם, הוי: לץ תכה, זה עמלק. ופתי יערם, זה יתרו. : והוכיח לנבון, זה משה, שהוכיחו יתרו כשראהו יושב ודן את ישראל כל היום, אמר לו : מדוע אתה יושב לבדך, : נבל תבל, אמר לו מדעתי לא תעשה כן, אלא המלך בהקדוש ברוך הוא, שנאמר : ועתה שמע בקלי איעצך, מה כתיב אחריו : וישמע משה לחתנו ויעש כל אשר אמר.
דבר אחר, וישמע יתרו, הדא הוא דכתיב : שלח לחמך על פני המים כי ברב הימים תמצאנו, וכי בני אדם שוטים הם שנותנין לחמם על פני המים, ועל מי אמר, על יתרו, שנתן לחמו למשה, שנאמר : קראן לו ויאכל לחם, הוי: שלח לחמך על פני המים, זה משה, שנאמר ; כי מן המים משיתהו, למה, כי ברב הימים תמצאנו, : ויבא אהרן וכל זקני ישראל לאכל לחם.
דבר אחר, וישמע יתרו, שבעה שמות נקראו לו, יתר, כשהיה עובד כוכבים, שנאמר : וישב אל יתר חתנו, ומשנתגיר הוסיף לו אות אחת כשם שעשה לאברהם ונקרא יתרו. דבר אחר, יתרו, שיתר פרשה אחת בתורה, שנאמר : ואתה תחזה מכל העם. חבב, שחבב את התורה, כמו שכתוב בפרשת : ויאמר משה לחבב.
דבר אחר, וישמע יתרו, הדא הוא דכתיב : שמעו דבר ה' בית יעקב, זהו שאמר הכתוב : בני אם ערבת לרעך, אמר רבי נחמיה, נאמרה על החברים, כל הימים שאדם חבר לא אכפת לו בצבור ואינו נענש עליו, נתמנה אדם בראש ונטל טלית, לא יאמר לטובתי אני נזקק, לא אכפת לי בצבור, אלא כל טרח הצבור עליו, אם ראה אדם מעביר בייא על חברו, או עובר עברה, ולא ממחה בידו הוא נענש עליו. ורוח הקדש צווחת: בני אם ערבת לרעך, אתה ערב עליו, : תקעת לזר כפיך, אמר לו הקדוש ברוך הוא אתה הכנסת עצמך לזירה, ומי שהוא מכניס עצמו לזירה או נצוח או נוצח, אמר לו הקדוש ברוך הוא אני ואתה עומדים בזירה או נצחת או נצחתי. : נוקשת באמרי פיך, אין אמרי אלא הוראת תורה, שנאמר : בני שמר אמרי, וכן : לאמרי הט אזנך, : עשה זאת אפוא בני והנצל כי באת בכף רעך, אלא תן רצונך לידע מה לעשות, הואיל והכנסת עצמך לערבות זה לעשות ראש, : לך התרפס באבק רגליהם של שרים וגדולים ממך, הדא הוא דכתיב : ורהב רעיך, ואין רהב אלא מלכות, שנאמר : אזכיר רהב, ואם לאו דמך בראשך כדם צבי ואיל, הדא הוא דכתיב : הנצל כצבי מיד [כמו שכתוב בפרשת ויגש בבראשית רבה]. ורבנין אמרין, בני אם ערבת לרעך, אלו ישראל שהם ערבים בינן לבין הקדוש ברוך הוא. חביבים ישראל שנקראו רעים, שנאמר : למען אחי ורעי, ומה היתה ערבותן, אלא בשעה שהקדוש ברוך הוא בא לתן את התורה, לא קבלוה אחת מן האמות אלא ישראל, משל למלך שהיה לו שדה והיה מבקש למסרה לאריסים, קרא לראשון ואמר לו, תקבל אתה את השדה הזו, אמר לו אין בי כח קשה הימני, וכן לשני ולשלישי ולרביעי ולא קבלוה ממנו, וקרא לחמישי ואמר לו תקבל אתה השדה הזו, אמר לו הן, על מנת לפלחה, אמר לו הן, משנכנס לתוכה הובירה, על מי המלך מקפיד על אותם שאמרו אין אנו יכולין לקבלה, או על מי שקבלה עליו ומשקבלה עליו נכנס בה והובירה, לא על זה שקבלה. כך כשנגלה הקדוש ברוך הוא על הר סיני, לא הניח אמה שלא הרתיק עליה ולא קבלו עליהם לשמרה, וכשבא אצל ישראל אמרו : כל אשר דבר ה' נעשה ונשמע, לכך בדין הוא שתשמעו, הוי: שמעו דבר ה' בית יעקב, ואם לאו תענשו בערבות, הוי: בני אם ערבת לרעך. דבר אחר, שמעו דבר ה', משל למלך שאמר לעבדיו שמרו לי ב' כוסות הללו והיה דיאטריטא, אמר לו הוי זהיר בהם, עד שהוא נכנס לפלטין היה עגל אחד שרוי על פתח הפלטין, נגח העבד ונשבר אחד מהם, והיה העבד עומד ומרתית לפני המלך, אמר לו למה מרתית, אמר שנגחני עגל ושבר אחד משני הכוסות. אמר לו המלך אם כן דע והזהר בשני. כך אמר הקדוש ברוך הוא שני כוסות מזגתם בסיני, נעשה ונשמע, שברתם נעשה עשיתם לפני עגל, הזהרו בנשמע, הוי: שמעו דבר ה' בית יעקב. דבר אחר, שמעו דבר ה', הדא הוא דכתיב : שמעו ותחי נפשכם, היאך חביבים ישראל שהוא מפתה אותם, אמר להם אם יפל אדם מראש הגג כל גופו לוקה והרופא נכנס אצלו ונותן לו רטיה בראשו וכן בידיו וכן ברגליו ובכל אבריו, נמצא כלו רטיות. אני איני כך, אלא רמ"ח אברים באדם הזה והאזן אחד מהם, וכל הגוף מלכלך בעברות והאזן שומעת וכל הגוף מקבל חיים, שמעו ותחי נפשכם, לכך אמר: שמעו דבר ה' בית יעקב. וכן אתה מוצא ביתרו שעל ידי שמיעה זכה לחיים, ששמע ונתגיר, שנאמר: וישמע יתרו את כל אשר עשה אלהים למשה ולישראל עמו וגו'.