לעברך בברית ה' אלהיך וגו'. שלש כריתות כרת הקדוש ברוך הוא כשיצאו ממצרים. אחת כשעמדו לפני הר סיני, ואחת בחורב, ואחת כאן. ולמה כרת הקדוש ברוך הוא עמהן כאן. מפני שאותו הברית שכרת עמהן בסיני, בטלוה ואמרו, אלה אלהיך . לפיכך חזר וכרת עמהן בחורב, וקבע עליה קללה למי שחוזר בדבריו. ואין לשון לעברך, אלא כאדם שאומר לחברו, העבר בך קללה אם אתה חוזר בי בדבר הזה. וכן אתה מוצא כשהכעיסו ישראל והלכו בגלות, מה דניאל אומר, וכל ישראל עברו את תורתך ותתך עלינו האלה והשבעה . ואין אלה אלא לשון קללה, שנאמר: והיתה האשה לאלה . ללמדך, כשם שמשביעים את הסוטה, כך הקדוש ברוך הוא השביע את ישראל. ושמא תאמר, כל הטרח הזה למה. לא מפני שאני צריך לכם, אלא מה אעשה לכם, שכבר נשבעתי לאבותיכם שלא אשנה בכם ובניכם עד עולם. לכך נאמר: למען הקים אותך היום לו לעם והוא יהיה לך לאלהים כאשר דבר לך וכאשר נשבע לאבותיך. ואמר, מלך אסור ברהטים . ואין אסור אלא שבועה, שנאמר: ואסרה אסר על נפשה , לפיכך אינו יכל לעבר על שבועתו. וכן אתה מוצא כשבקשו לפרק על שבועתו בימי יחזקאל, מה כתיב שם, באו אנשים מזקני ישראל לדרש את ה' . אמרו לו: בן כהן הקונה את העבד, מהו שאוכל בתרומה. אמר להם: אוכל. אמרו לו: אם חזר כהן ומכרו לישראל, לא יצא מרשותו. אמר להם: הן. אמרו לו: אף אנו כבר יצאנו מרשותו, נהיה ככל העולם. אמר להם יחזקאל לישראל, והעלה על רוחכם היו לא תהיה . ואומר: חי אני נאם אדני ה' אם לא ביד חזקה וגו' . אמר להם: כל זמן שלא מכרו, ברשותו הוא. ואתם לא נמכרתם בדמים, שנאמר: כי כה אמר ה', חנם נמכרתם וגו' . למען הקים אותך וגו', שלא אחזר בדבר שנשבעתי לאבותיכם. ולא אתכם לבדכם, אלא אף הדורות העתידין לבא, היו שם באותה שעה, שנאמר: כי את אשר ישנו פה. אמר רבי אבהו בשם רבי שמואל בר נחמני, למה כתיב: כי את אשר ישנו פה וגו' ואת אשר איננו פה. לפי שהנשמות היו שם ועדין גוף לא נברא, לכך לא כתיב בהן עמידה. שמא תאמר ממי שיש בה עבודה זרה. תלמוד לומר: כי אתם ידעתם את אשר עברנו וגו'. וכתיב: ותראו את שקוציהם וגו'. בא וראה, מעשה הגוים. אם היתה של עץ או של אבן, היתה מנחת בחוץ או בפנים, נוהג בה הפקר, שנאמר: ותראו את שקוציהם וגו'. היתה של כסף וזהב, מכניסה בחדרי חדרים ויזהר בה וישמרה שלא יגנבוה בני אדם, שנאמר: כסף וזהב אשר עמהם. אמר רבי אליעזר, תבא מארה על לבן שאמר ליעקב, למה גנבת את אלהי . לעצמה אינה יכולה להציל את הגנבה, לאחרים היאך יכולה להציל. אבל ישראל אינן כן, שהן עובדין להקדוש ברוך הוא, שכתוב בו, הוא תהלתך והוא אלהיך וגו' . הוא משמר את ישראל כאב המשמר את הבן, שנאמר: הנה לא ינום ולא יישן שומר ישראל .