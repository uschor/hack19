‎בשלח, שלוח הזה לויה, כמה דאת אמר: ואברהם הלך עמם לשלחם . וכן הוא אומר: וישלחם יצחק וילכו וגו' . ולמה פתח הכתוב בלשון הזה? הפה שאמר לא אשלח, חזר ואמר אנכי אשלח אתכם, לכך פתח ויהי בשלח. ומה שכרו? לא תתעב מצרי . הפה שאמר לא ידעתי את ה', חזר ואמר ה' הצדיק. ומה שכרו? נתן להן קבורה, שנאמר: נטית ימינך תבלעמו ארץ.
ולא נחם, נהגם, כמה דאת אמר: נחית כצאן עמך . ואומר: וינחם בענן יומם . דרך ארץ פלשתים כי קרוב הוא, קרוב הדבר שאמר הקדוש ברוך הוא לאברהם. ועוד, כי קרוב הדרך לחזר למצרים. ועוד, קרובה שבועה שנשבע אברהם לאבימלך, אם תשקר לי וגו' . ועדין לא בא נכדו. ועוד, קרובה מלחמה ראשונה לשניה. דבר אחר, כי קרוב הוא, קרוב הוא שירשו הכנענים את הארץ, דכתיב: ודור רביעי ישובו הנה , ועדין לא היה להם דור רביעי. והקיפן במדבר ארבעים שנה. אמר הקדוש ברוך הוא: אני מוליכן דרך פשוטה, עכשיו מחזיקין איש איש בשדה ובכרם ומבטלין מן התורה, אלא אני מוליכן דרך המדבר ויאכלו את המן וישתו מי באר, והתורה מתישבת בגופן.
ועוד, כששמעו הכנענים שישראל נכנסין לארץ, עמדו ושרפו את הזרעים, ועקרו את האילנות, וקצצו את הנטיעות, וסתרו את הבנינים, וסתמו את המעינות. אמר הקדוש ברוך הוא: אני הבטחתי את אברהם אביהם להכניסם בארץ מלאה כל טוב, הריני מעכבן במדבר ארבעים שנה עד שיעמדו הכנענים ויתקנו מה שקלקלו.
וחמשים עלו בני ישראל, אחד מחמשה. ויש אומרים: אחד מחמישים. ויש אומרים: אחד מחמש מאות. רבי נהוראי אומר: העבודה, ולא אחד מחמשת אלפים. ואימתי מתו? בימי האפלה, שהיו קוברין ישראל מתיהן, ומצרים יושבין בחשך, וישראל הודו ושבחו על שלא ראו שונאיהם ושמחו בפרענותן.