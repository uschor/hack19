‎ויאמר אלהים אל יעקב. זה שאמר הכתוב: כי לא אל חפץ רשע אתה לא יגרך רע .
מהו לא יגרך רע. אין דבר טמאה יוצא מפי הקדוש ברוך הוא. וכן הוא אומר, אמרות ה' אמרות טהרות . תדע לך, שבשעה שאמר הקדוש ברוך הוא לנח מכל הבהמה הטהורה וגו' ומן הבהמה אשר לא טהרה הוא, ומן הבהמה הטמאה אין כתיב כאן אלא ומן הבהמה אשר לא טהרה הוא. אמר רבי יהושע בן לוי, עקם הקדוש ברוך הוא שתים ושלש תבות בתורה, שלא להוציא דבר טמאה מפיו. וכן את מוצא כשבא לפרסות, אף על פי שהוא מזכיר על בהמה טמאה, אינו מזכיר תחלה אלא סימן טהרה, שנאמר: את הגמל כי מעלה גרה , שהוא סימן טהרה. ואת החזיר כי מפריס פרסה שהוא סימן טהרה. כל כך למה, שלא להוציא דבר טמאה מפיו. הוי, לא יגרך רע.
דבר אחר, כי לא אל חפץ וגו', אמר רבי פנחס הכהן בר חמא, אין הקדוש ברוך הוא חפץ לחיב בריה, אלא מבקש שיתפללו בריות לפניו ויקבלם. אמר רבי יצחק, עכשו אין לנו לא נביא לא כהן לא קרבן לא מקדש לא מזבח, מי מכפר עלינו. אף על פי שחרב בית המקדש, לא נשתיר בידינו אלא התפלה הזו. לפיכך אדני שמעה אדני סלחה וגו' . לא כך אמרת, והיו עיני ולבי שם כל הימים .
ראה מה כתיב: חולי וגחי בת ציון כיולדה כי עתה תצאי מקריה ושכנת בשדה . ושכנתי כתיב, אף על פי שגליתיך מתוכה, אין שכינתי זזה ממנה. ואין שדה האמור כאן אלא ציון, שנאמר: ציון שדה תחרש . אמר הקדוש ברוך הוא, תהיו מתפללים לפני כנגד אותה העיר ואני אשמע מן השמים וארפא את ארצכם. לפיכך אמר יעקב לבניו, ונקומה ונעלה בית אל. אמרו לו: מה נעשה שם. אמר להן, כך אמר לי הקדוש ברוך הוא, קום עלה בית אל וגו'.