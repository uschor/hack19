‎צא מן התבה. זה שאמר הכתוב: הוציאה ממסגר נפשי להודות את שמך בי יכתרו צדיקים כי תגמל עלי . הוציאה ממסגר נפשי, שהיה נח סגור בתבה. אמר רבי לוי, כל אותן שנים עשר חדש לא טעם טעם שנה, לא נח ולא בניו, שהיו זקוקין לזון את הבהמה ואת החיה ואת העופות. רבי עקיבא אומר, אפלו שבשתין לפילין וזכוכיות לנעמיות הכניסו בידן לזון אותן. יש בהמה שאוכלת לשתי שעות בלילה, ויש אוכלת לשלשה.
תדע לך, שלא טעמו טעם שנה, דאמר רבי יוחנן בשם רבי אלעזר ברבי יוסי הגלילי, פעם אחת שהיה נח לזון את הארי, הכישו הארי ויצא צולע, שנאמר: וישאר אך נח. אך, שלא היה שלם ולא היה כשר להקריב קרבן והקריב שם בנו תחתיו. ועליו נאמר, הן צדיק בארץ ישלם .
רב הונא בשם רבי יוסי אמר, יצא גונח וכוהה דם מן הצנה. לפיכך הוא אומר, הוציאה ממסגר נפשי וגו' בי יכתירו צדיקים. שבי נוטל הקדוש ברוך הוא כתר, שאומר, ומה, נח שהיה צדיק ולא היה צדיק שלם, כך עשה לו הקדוש ברוך הוא נסים, שנאמר: ימלט אי נקי , ולא נקי. אם היה צדיק גמור, על אחת כמה וכמה.