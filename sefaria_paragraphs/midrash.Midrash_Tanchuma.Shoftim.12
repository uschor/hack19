דבר אחר, כי הגוים האלה אשר אתה יורש אותם אל מעננים ואל קסמים ישמעו. אמר ירמיה הנביא, כדנה תימרון להום וגו' . אמר רבי אליעזר, כדנא תימרון, אם יאמרו לכם אמות העולם לעבד עבודה זרה, אמרו להם, אם יכולה היא להעביר השמים והארץ, נעבדנה. ואם לאו, יאבדו מארעא . רבי יהושע אומר, אמרו להם, אם יכולין לעשות שמים וארץ, נעבדנה. ואם לא, יאבדו מארעא. רבי עקיבא אומר, אמרו להם, אם יכולים להעביר את השמים ואת הארץ, ולעשות אחרים מצבע אחר, נעבדנה. ואם לאו, יאבדו מארעא. שלשה פילוסופין היו לאדריאנוס, ולא היה עושה דבר עד שהיה נמלך עמהם. אמר להם: מבקש אני לעשות עצמי אלוה. אמרו לו שלשתן, אחד מדברי רבי אליעזר, ואחד מדברי רבי יהושע, ואחד מדברי רבי עקיבא. הלך לביתו והיה מצר. נכנסה אשתו אצלו, אמרה לו: על מה אתה מצר. אמר לה: שבקשתי לעשות עצמי אלוה, והם לא הניחו אותי. אמרה לו: הם לא אמרו לך כראוי. אני אמר לך דבר אחר, פקדון אחד יש לו אצלך, תן לו פקדונו ועשה עצמך אלוה. אמר לה: ומה פקדונו. אמרה לו: הנפש. אמר לה: ואם תצא נפשי מה אעשה. אמרה לו: הנפש שבך אין אתה שולט בה, שכן כתיב: אין אדם שליט ברוח לכלוא את הרוח . והיאך תוכל לעשות עצמך אלוה. ארבעה בני אדם עשו עצמן אלהות, ונבעלו כנשים, פרעה ויואש וחירם ונבוכדנצר .