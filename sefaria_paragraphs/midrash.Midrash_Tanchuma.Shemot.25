‎ויאמר ה' אל אהרן לך לקראת משה. זה שאמר הכתוב: ירעם אל בקולו נפלאות עשה גדלות ולא נדע . מהו ירעם אל בקולו נפלאות. כשנתן הקדוש ברוך הוא את התורה בסיני, הראה בקולו לישראל פלאי פלאים. כיצד? היה הקדוש ברוך הוא מדבר והיה הקול יוצא ומחזיר בכל העולם, וישראל שומעין את הקול בא להם מן הדרום, והיו רצין לדרום לקבל את הקול. ומדרום נהפך להם מן הצפון, והיו רצין לצפון. ומצפון נהפך להם למזרח, והיו רצין למזרח לקבל את הקול. וממזרח נהפך להם למערב, והיו רצין למערב. מן המערב נהפך להם מן השמים, ותולין עיניהם לשמים. והיה נהפך להם מן הארץ, היו מביטין לארץ, שנאמר: מן השמים השמיעך את קלו וגו' 
והיו ישראל אומרים זה לזה: והחכמה מאין תמצא ואי זה מקום בינה, תהום אמר לא בי היא וים אמר אין עמדי, ונעלמה וגו', אבדון ומות אמרו באזנינו שמענו שמעה .
והיו ישראל אומרים: מהיכן הקדוש ברוך הוא בא מן המזרח או מן המערב או מן הצפון או מן הדרום? שנאמר: ויאמר, ה' מסיני בא . ואומר: אלוה מתימן יבוא . וכל העם ראים את הקולת. רואים את הקול אינו אומר אלא את הקולת. אמר רבי יוחנן: היה הקול יוצא ונחלק לשבעה קולות, ומשבעה קולות לשבעים לשון, כדי שישמעו כל האמות. וכל אמה ואמה שומעת קולו בלשון האמה, ונפשותיהן יוצאות. אבל ישראל, היו שומעין ולא היו נזוקין.
כיצד היה הקול יוצא? אמר רבי תנחומא: דו פרצופין היה, והיה יוצא והורג לאמות שלא קבלו את התורה, ונותן חיים לישראל שקבלו את התורה. הוא שמשה אומר להם בסוף ארבעים שנה, כי מי כל בשר אשר שמע קול אלהים חיים וגו' . אתה שמעת קולו וחיית, אבל האמות שומעין ומתים.
בא וראה היאך היה הקול יוצא אצל ישראל, כל אחד ואחד לפי כחו. הזקנים היו שומעין את הקול לפי כחן, והבחורים לפי כחן, והנערים לפי כחן, והקטנים לפי כחן, והיונקים לפי כחן, והנשים לפי כחן. ואף משה לפי כחו, שנאמר: משה ידבר והאלהים יעננו בקול . בקול שהיה יכול משה לסבל. וכן הוא אומר: קול ה' בכח . בכחו לא נאמר אלא בכח, שכל אחד ואחד מהן יכול לסבל. ואף הנשים המעברות כפי כחן. הוי אומר: כל אחד ואחד לפי כחו.
אמר רבי יוסי בר חנינא: אם תמה אתה על הדבר, למד מן המן, שלא היה יורד להם לישראל אלא לפי כח של כל אחד ואחד מהם. הבחורים היו אוכלין אותו כלחם, שנאמר: הנני ממטיר לכם לחם מן השמים . הזקנים, כצפיחית בדבש, שנאמר: וטעמו כצפיחת בדבש . והיונקים, כחלב משדי אמם, שנאמר: והיה טעמו כטעם לשד השמן . והחולים, כסלת מערב בדבש, שנאמר: ולחמי אשר נתתי לך סלת ושמן ודבש . והגוים היו טועמין אותו מר כגד, שנאמר: והמן כזרע גד .
אמר רבי יוסי בר חנינא: ומה אם המן שהיה מין אחד, נהפך להן למינין הרבה בשביל צרך כל אחד ואחד. הקול שהיה יוצא והיה בו כח, על אחת כמה וכמה שהיה משתנה לכל אחד ואחד לפי כחו כדי שלא ינזקו. ומנין שהקול נחלק לקולו הרבה, שנאמר: וכל העם ראים את הקולת . הקול אין כתיב כאן אלא הקולת. הוי, ירעם אל בקולו נפלאות.