‎וישאו בני ישראל וגו' וייראו מאד ויצעקו. תפשו אמנות אבותיהם. באברהם כתיב: ויקרא שם אברהם בשם ה' . ביצחק כתיב: ויצא יצחק לשוח בשדה . ביעקב כתיב: ויפגע במקום . אין פגיעה אלא תפלה, שנאמר: ואתה אל תתפלל בעד העם הזה ואל תשא בעדם רנה ותפלה ואל תפגע בי .
ואומר: אל תיראי תולעת יעקב . למה נמשלו ישראל לתולעת? לומר לך: מה תולעת הזה אינה מכה את הארזים אלא בפיה, והיא רכה ומכה את הקשה, כך אין להם לישראל אלא תפלה. שהאמות נמשלו כארזים, שנאמר: הנה אשור ארז בלבנון . ואומר: וישבר ה' את ארזי הלבנון . וכשהן מתגברים עליהם, חוזרים בתשובה וצועקים ומתפללין. וכן הוא אומר: ואני נתתי לך שכם אחד וגו' . וכי בחרבו ובקשתו לקח, והלא כבר נאמר כי לא בקשתי אבטח וחרבי לא תושיעני  ? אלא חרבי זו תפלה, וקשתי זו בקשה. וכן הוא אומר: וזאת ליהודה ויאמר שמע ה' קול יהודה וגו' . וכן דוד אומר: אתה בא אלי בחרב ובחנית ובכידון ואנכי בא אליך בשם ה' צבאות אלהי מערכות ישראל אשר חרפת . וכן הוא אומר: אלה ברכב ואלה בסוסים וגו'. . וכן הוא אומר: ויקרא אסא אל ה' אלהיו ויאמר, ה' אין עמך לעזר בין רב לאין כח, עזרנו ה' אלהינו כי עליך נשענו ובשמך באנו על ההמון הזה, ה' אלהינו אתה אל יעצר עמך אנוש . במשה הוא אומר: וישלח משה מלאכים מקדש אל מלך אדום וגו', וירדו אבותינו מצרימה וגו' ונצעק אל ה' וישמע קולנו, אמרו להם, אתם מתגאים על שהורישו לכם אבותיכם, הקל קול יעקב , וישמע ה' את קלנו , ואנו מתגאים על מה שהוריש לנו אבינו, ועל חרבך תחיה . ואף כאן ויצעקו בני ישראל אל ה', תפשו אמנות אבותיהן. וכשהן צועקין, הקדוש ברוך הוא מצוי להם, שנאמר: ובקשתם משם את ה' אלהיך ומצאת .