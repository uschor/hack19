‎שמן זית זך כתית למאור. את מוצא מי שנתון בחשך, רואה מה שבאור, ומי שהוא נתון באור אינו רואה מה שבחשך. והקדוש ברוך הוא רואה מה שבחשך ומה שבאור, שנאמר: ידע מה בחשוכא וגו' .
אמר רבי יהודה ברבי אלעזר: היום הזה נתון בתוך תיקו. ומנין? שכן כתיב: לשמש שם אהל בהם . ובתקופת תמוז יוצא מתוך תיקו בשביל לבשל את הפרות, ואין העולם יכול לעמד בו. למה? שאורו קשה. אמר הקדוש ברוך הוא: ובאור בריותי אין את יכול לעמד, ואני צריך לנר. כיצד היו עושין את השמן? זיתים היו נכרין להם שהיו עושין פרות יפים, והיו נוטלין אותו וכותשין אותן. השמן הראשון שהיה יוצא, היו מפרישין למנורה, והשני למנחות. למה? לקים, שמן זית זך כתית למאור.
אמר לו הקדוש ברוך הוא למשה: אמר להם לישראל: בני, בעולם הזה הייתם זקוקים לאור בית המקדש ומדליקים נרות בתוכו. אבל לעולם הבא בזכות אותו הנר אני מביא לכם מלך המשיח, שהוא משול כנר, שנאמר: שם אצמיח קרן לדוד ערכתי נר למשיחי .
זבח תודה יכבדנני ושם דרך אראנו בישע אלהים , רבי מנחם בר יוסי אומר: אלו שמדליקים נרות לרבים במבואות האפלין. אמר רבי שמעון בן לקיש: מפני מה זכה שאול למלכות? מפני שהיה זקנו מדליק נרות לרבים במבואות האפלין. כתוב אחד אומר: ונר הוליד את קיש . וכתוב אחד אומר: וקיש אבי שאול ונר אבי אבנר בן אביאל . הא כיצד? אביאל שמו. ועל שהדליק נרות לרבים במבואות האפלים, נקרא שמו נר. אמר הקדוש ברוך הוא: בעולם הזה אתם צריכין לנר. אבל לעתיד, והלכו גוים לאורך ומלכים לנגה זרחך .