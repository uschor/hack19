‎שיר למעלות אשא עיני אל ההרים וגו' . זה שאמר הכתוב: מי אתה הר הגדול לפני זרבבל למישר , זה משיח בן דוד. ולמה נקרא שמו הר הגדול. שהוא גדול מן האבות, שנאמר: הנה ישכיל עבדי ירום ונשא וגבה מאד . ירום מאברהם, ונשא מיצחק, וגבה מיעקב. ירום מאברהם, שנאמר: הרמתי ידי אל ה' . ונשא ממשה, שנאמר: כי תאמר אלי שאהו בחיקך . וגבה ממלאכי השרת, שנאמר: וגבתם מלאת עינים . לכך נאמר: מי אתה הר הגדול.
וממי הוא יוצא, מזרבבל. ולמה נקרא שמו זרבבל, מפני שנולד בבבל. ומי הוא מדוד, שנאמר: ובן שלמה רחבעם, אביה בנו וגו', עד ודליה וענני שבעה . ומהו ענני, זה משיח. כי מי בז ליום קטנות שבעה אלה . שנאמר: חזה הוית בחזוי ליליא וארו עם ענני שמיא כבר אנש אתה הוא .
וענני שבעה, מהו שבעה. מה שכתוב במלך המשיח, כי מי בז ליום קטנות שבעה אלה. לכך נאמר: מי אתה הר הגדול, זה שכתוב בו, ושפט בצדק דלים וגו' . והוציא את האבן הראשה וגו' , מה כתיב אחריו, באדין דקו כחדה וגו', וכתיב: ואבנא די מחת לצלמא הות לטור רב ומלאת כל ארעא . לכך נאמר: מי אתה הר הגדול. והיכן הוא בא, דרך ההרים, שנאמר: מה נאוו על ההרים רגלי מבשר וגו' . באותה שעה יהיו ישראל מסתכלין ואומרים: אשא עיני אל ההרים מאין יבא עזרי, עזרי מעם ה' עשה שמים וארץ . אמן כן יהי רצון.