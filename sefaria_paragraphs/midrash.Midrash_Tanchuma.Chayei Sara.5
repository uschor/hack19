‎ויסף אברהם ויקח אשה. ילמדנו רבנו, כמה תפלות אדם מתפלל ביום? רבי שמואל בר נחמן אמר, לפי שהיום משתנה שלש פעמים בכל יום, לפיכך צריך האדם להתפלל שלש פעמים בכל יום, בשחרית השמש במזרח, ובצהרים באמצע הרקיע, ובמנחה במערב. רבי יהושע בן לוי אמר, אברהם תקן תפלת הבקר, שנאמר: וישכם אברהם בבקר . יצחק תקן תפלת מנחה, שנאמר: ויצא יצחק לשוח בשדה לפנות ערב . יעקב תקן תפלת הערב, שנאמר: ויפגע במקום וילן שם כי בא השמש .
רבי עקיבא כשהיה מתפלל עם הצבור, היה מתפלל כדרכו. וכשהיה מתפלל בינו לבין עצמו, אדם מניחו בזוית זו ומוצאו בזוית אחרת, מפני כריעות והשתחויות.
ומה ראו לתקן שלש תפלות? כדי שיהא אדם מוסיף בתפלתו. ולא בתפלה בלבד, אלא אף בתורה יהא מוסיף והולך. ולא בתורה בלבד, אלא אף בבנים. אם נשא אשה ומתה, ישא אחרת ויעמיד ממנה בנים. תדע לך, שהרי אברהם שמתה אשתו, לא ישב לו אלא לקח אשה, שנאמר: ויסף אברהם ויקח אשה.