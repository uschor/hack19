ויקרא אל משה. זה שאמר הכתוב: ברכו ה' מלאכיו גבורי כח עושי דברו לשמע בקול דברו . ברכו ה' מלאכיו, אלו משה ואהרן שנקראו מלאכים, שנאמר: וישלח מלאך ויוציאנו ממצרים . וכן הוא אומר, ויהיו מלעיבים במלאכי אלהים . רב הונא בשם רבי אחא אומר, אלו ישראל. שהוא אומר, גבורי כח עושי דברו לשמע בקול דברו, שהקדימו עשיה לשמיעה. רבי יצחק נפחא אומר, אלו שומרי שביעית. ולמה נקרא שמם גבורי כח. רואה ששדהו מפקרת ואילנותיו מפקרים והסיגים מפרצים ורואה פרותיו נאכלים, וכובש את יצרו ואינו מדבר. ושנו רבותינו, איזהו גבור, הכובש את יצרו. רבי תנחום בר חנילאי אומר, מי גבורי כח, זה משה, שאין גבור כמותו, שישראל עומדים לפני הר סיני ולא יכלו לשמע את קול הדבור, שנאמר: אם יוספים אנחנו לשמע את קול ה' אלהינו עוד ומתנו , ומשה לא נזוק. ללמדך, שגדולים הצדיקים יותר ממלאכי השרת. שמלאכי השרת אינן יכולין לשמע קולו שנאמר: וה' נתן קולו לפני חילו  אלא עומדין ונבהלין. והצדיקים יכולין לשמע קולו, שנאמר: וה' נתן קולו לפני חילו. כי רב מאד מחנהו , אלו המלאכים, שנאמר: מחנה אלהים זה . וכן הוא אומר, אלף אלפין ישמשוניה . ומי קשה מהם. הצדיקים, שנאמר: כי עצום עשה דברו , זה צדיק שעושה רצון יוצרו. ואיזהו, זה משה שאמר לו הקדוש ברוך הוא עשה לי משכן, ועמד ונזדרז ועשה משכן. והיה עומד מבחוץ, שהיה מתירא לבא אל אהל מועד, שנאמר: ולא יכל משה לבא אל אהל מועד . אמר הקדוש ברוך הוא, אינו דין שמשה שעשה את המשכן יהא עומד מבחוץ ואני מבפנים, אלא הריני קורא אותו שיכנס. לפיכך כתיב: ויקרא אל משה. הוי, קשה כחן של צדיקים שיכולין לשמע קולו. וכן בשמואל כתיב: ויבא ה' ויתיצב ויקרא כפעם בפעם שמואל שמואל, ויאמר שמואל, דבר כי שומע עבדך . לפיכך אמר דוד, גבורי כח עושי דברו. ואם תאמר, כשהיה מדבר עם משה, בקול נמוך היה מדבר, לפיכך היה יכל משה לשמע. לא היה מדבר אלא בקול מתן תורה ששמעו ישראל ומתו בדבור ראשון, שנאמר: אם יוספים אנחנו וגו' . וכן הוא אומר, נפשי יצאה בדברו . ומנין שבקול מתן תורה היה מדבר. שכן הוא אומר, קול ה' בכח . וכן הוא אומר, ובבא משה אל אהל מועד לדבר אתו וישמע את הקול מדבר אליו , הקול שהיה שומע במתן תורה, שנאמר: קול ה' שובר ארזים , ובו היה מדבר על כל דבור ודבור ועל כל אמירה וצווי. שמא תאמר, שנשמע הקול לישראל מבחוץ. תלמוד לומר: וישמע את הקול, הוא היה שומע בלבד. וכי מאחר שבקול גבה היה מדבר, למה לא היו שומעים. לפי שגזר הקדוש ברוך הוא על הדבור שיצא והלך אצל משה ועשה לו הקדוש ברוך הוא שביל שבו יוצא הקול עד שיגיע למשה ולא נשמע לכאן ולכאן, שנאמר: לעשות לרוח משקל , שכל דבור ודבור שיוצא מפי הקדוש ברוך הוא, הכל במשקל. וכן הוא אומר, ודרך לחזיז קולות , שעשה לו הקדוש ברוך הוא דרך לאותו הקול שילך אצל משה בלבד, שנאמר: ויקרא אל משה וידבר ה' אליו, אליו היה נשמע ולא לאחר. לכך נאמר: גבורי כח עושי דברו. ויקרא אל משה. זה שאמר הכתוב: כי טוב אמר לך עלה הנה מהשפילך לפני נדיב . רבי תנחום אמר, רחק מן מקומך שנים ושלשה מושבות שיאמרו לך עלה, ואל תעלה שלא יאמרו לך רד. רבי תנחומא אומר, יש זהב ורב פנינים וכלי יקר שפתי דעת . מתלא אומר, דעת חסרת מאי קנית, דעת קנית מאי חסרת. אף משה לא עלה עד שקראו הקדוש ברוך הוא, שנאמר: ויקרא אל משה. 