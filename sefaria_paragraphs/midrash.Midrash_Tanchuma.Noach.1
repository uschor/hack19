‎ילמדנו רבנו, על כמה עברות נשים מתות בשעת לדתן. כך שנו רבותינו, על שלש עברות וכו', ושלשתן מן התורה. 
נדה, דכתיב: ואשה כי יזוב . חלה, ראשית ערסתכם . הדלקת הנר, דכתיב: וקראת לשבת ענג , זו הדלקת הנר בשבת. ואם תאמר לישב בחשך, אין זה ענג, שאין יורדי גיהנם נדונין אלא בחשך, שנאמר: ארץ עפתה כמו אפל .
ומה ראו נשים להצטוות על שלש מצות האלו? אמר הקדוש ברוך הוא, אדם הראשון תחלת בריותי היה ונצטוה על עץ הדעת. וכתיב בחוה, ותרא האשה וגו' ותתן גם לאישה עמה ויאכל , וגרמה לו מיתה ושפכה את דמו. וכתיב בתורה, שפך דם האדם באדם דמו ישפך . תשפך דמה ותשמר נדתה, כדי שיתכפר לה על דם האדם ששפכה.
מצות חלה מנין, היא טמאה חלתו של עולם, דאמר רבי יוסי בן דמסקא, כשם שהאשה מקשקשת עסתה במים ואחר כך היא מגבהת חלתה, כך עשה הקדוש ברוך הוא לאדם הראשון, דכתיב: ואד יעלה מן הארץ והשקה , ואחר כך, וייצר ה' אלהים את האדם עפר וגו' .
הדלקת הנר מנין, היא כבתה נרו של אדם, דכתיב: נר ה' נשמת אדם , לפיכך תשמר הדלקת הנר.