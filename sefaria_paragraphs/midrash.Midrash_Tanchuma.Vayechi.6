‎ויהי אחרי הדברים. מה כתיב למעלה מן הענין, ויקרבו ימי ישראל למות ויקרא לבנו ליוסף, למי שהשעה עומדת לו.
והנביא צווח, לך עמי בא בחדריך וגו' . אמר הקדוש ברוך הוא, אני אמרתי לכם שתהיו מטמינים עצמכם ותתנו מקום לשעה. נבות לא נתן מקום לשעה, לכך כתיב בה, כי סקל נבות וימת . מרדכי עמד כנגד השעה, והיה לו להחניף לרשע. ולפי שעמד כנגד המן הרשע קמעא, כבר היו ישראל כלים מן העולם.
דוד ברח וימלט מפני שאול, וכן ברח מפני אבשלום בנו. וכן משה, שנאמר: ויברח משה מפני פרעה . וכן יעקב ברח מפני עשו, שנאמר: ויברח יעקב שדה ארם . ואף אבות העולם נתנו מקום לשעה והחניפו למי שהשעה בידו. אברהם נטפל בשרה, למען ייטב לי בעבורך. יצחק החניף לעשו, שנאמר: ויאהב יצחק את עשו. ואף כאן יעקב קרא לבנו ליוסף,
ושכבתי עם אבתי. אמר לו: באיזה מקום. אמר לו: בקברי אשר כריתי. וכי חופר קברות היה יעקב. אלא ללמדך, כשמת יצחק, אמר יעקב, אפשר שיקבר עשו הרשע בקבורת צדיקים. מה עשה. הביא כל כספו וזהבו ועשה מהן כרי. אמר לעשו, מה אתה מבקש הכרי הזה או הקבר הזה. נטל עשו את הכרי, ויעקב נטל אותה מערה.
ויאמר ליוסף הנה אביך חלה. אמרו רבותינו זכרונם לברכה: אפרים אמר לו: שהיה עוסק בתורה עמו. ולמה ויתחזק ישראל וישב. אמר, אף על פי שהוא בני, מלך הוא ואחלק לו כבוד.
ויאמר יעקב אל יוסף אל שדי וגו', ויאמר הנני מפרך והרביתך. התחיל עושה את בני יוסף שבטים, שנאמר: אפרים ומנשה כראובן ושמעון יהיו לי.
וירא ישראל את בני יוסף ויאמר מי אלה. אמר רבי יהודה בר שלום, וכי לא היה מכירן, והלא בכל יום ויום יושבין ועוסקין בתורה לפניו, ועכשו הוא אומר מי אלה. לאחר ששמשו אותו שבע עשרה שנה שעמד במצרים, לא הכירן. אלא שראה לירבעם בן נבט ולאחאב בן עמרי שעומדין מאפרים עובדי עבודה זרה, ונסתלקה רוח הקדש ממנו. כשראה יוסף כך, מיד נשתטח בקרקע ובקש רחמים לפני הקדוש ברוך הוא, ואמר, רבון העולם, אם הן ראוין לברכה, אל תחזירני היום בבשת פנים. מיד הכניס הקדוש ברוך הוא רוח הקדש ביעקב וחזר וברכן. ומנין, שכך כתיב: ואנכי תרגלתי לאפרים קחם על זרועתיו , תרגלתי רוח הקדש ליעקב בשביל אפרים.
אמר רבי שמואל בר נחמן, שני פעמים נסתלקה רוח הקדש מיעקב באותה שעה. אחד כשבקש לברך אפרים ומנשה, ואחד כשבא לגלות הקץ. וישלח ישראל את ימינו וישת על ראש אפרים, התחיל מברכן, וידגו לרב, בשרן שעתידים בני אפרים להיות נצודים כדגים, שנאמר: ויאמר לו אמר נא שבלת ויאמר סבלת . וירא יוסף כי ישית אביו וגו' ויתמך יד אביו להסיר אתה. אמר לו: ידי את מבקש להסיר שרפשה לשר המלאכים. אמר רבי יוחנן, כשני עמודים שבתוך דמוסין שבטבריא, כך היו זרועותיו של יעקב. ויאמר יוסף אל אביו לא כן אבי כי זה וגו'. וימאן אביו ויאמר ידעתי, שראה לגדעון עומד ממנשה. ואולם אחיו הקטן יגדל, זה יהושע שעמד מאפרים. ויברכם ביום ההוא לאמר בך וגו', עשה אפרים ראשון למנשה. ואימתי נתקימה ברכתו, בחנכת הנשיאים, שהקריב אפרים ביום השביעי ומנשה ביום השמיני, לקים מה שנאמר: מקים דבר עבדו ועצת מלאכיו ישלים .