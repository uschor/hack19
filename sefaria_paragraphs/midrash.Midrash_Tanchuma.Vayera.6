‎וה' אמר המכסה. ילמדנו רבנו, מי שנולדו לו שני בנים אחד בערב שבת ואחד בשבת, ושכח ומל את של ערב שבת בשבת, או את של שבת בערב שבת, מה הוא שיהא חיב? כך שנו רבותינו, מי שנולדו לו שני בנים אחד בערב שבת ואחד בשבת, ושכח ומל את של ערב שבת בשבת, או של שבת בערב שבת, חיב, למה? שחלל את השבת. וכתיב וביום השמיני ימול , נמצא, זה עובר על התורה שחלל את השבת.
גדולה מילה שדוחה את השבת. גדולה מילה שאין התינוק נכנס למנין הדורות אלא למי שהוא מל, שנאמר: זרע יעבדנו יספר לאדני לדור .
אמר רבי יצחק, נאמר במילה עבודה ונאמר בקרבנות עבודה, מה עבודה האמורה בקרבנות דמים, אף עבודה האמורה במילה דמים. למה זרע יעבדנו?
כיון שאדם מטיף טפה אחת של דם, היא חביבה לפני הקדוש ברוך הוא כקרבנות. לפיכך נגלה הקדוש ברוך הוא על אברהם כשמל כשם שנגלה בקרבנות, שנאמר: ושור ואיל לשלמים לזבח וגו' כי היום ה' נראה אליכם .
אמר לו: כשהיית ערל ובאת לדבר עמי, היית נופל, שנאמר: ויפל אברם על פניו וידבר אתו אלהים . וכשמל, היה הקדוש ברוך הוא נגלה עליו, והקדוש ברוך הוא עומד ואברהם יושב, שנאמר: וירא אליו ה' באלני ממרא והוא ישב. ובשביל אותו זכות, כשבא הקדוש ברוך הוא להפך חמשת כרכי סדום גלה לאברהם, שנאמר: וה' אמר המכסה וגו'.
דבר אחר, וה' אמר המכסה, זה שאמר הכתוב: אז יגלה אזן אנשים ובמסרם יחתם , מדבר באבימלך ובפרעה שגלה הקדוש ברוך הוא את אזנם, שנאמר: ויבא אלהים אל אבימלך בחלום הלילה, וכן ויבא אלהים אל פרעה. מהו ובמסרם יחתם? כשם שלקה אבימלך בעתירה, שנאמר: כי עצר עצר ה' בעד כל רחם, כך לקה פרעה. נאמר כאן על דבר שרה ונאמר בפרעה על דבר שרי. מהו דבר האמור באבימלך עצירה, אף דבר האמור בפרעה עצירה. הוי אומר: ובמסרם יחתם.
דבר אחר, אז יגלה אזן אנשים, זה דניאל שגלה לו הקדוש ברוך הוא את הקץ. ובמסרם יחתם, שאמר לו: ואתה דניאל סתם הדברים וחתם . דבר אחר, אז יגלה אזן אנשים, זה יעקב אבינו שגלה לו הקדוש ברוך הוא את הקץ. וכשבקש לגלות לבניו ואמר להם האספו ואגידה לכם את אשר יקרא אתכם באחרית הימים , חתם בפניו שלא יגלה. הוי אומר, ובמסרם יחתם.
דבר אחר, אז יגלה, זה שמואל, שנאמר: וה' גלה את אזן שמואל יום אחד לפני בוא שאול לאמר, כעת מחר אשלח אליך איש מארץ בנימן ומשחתו לנגיד על עמי ישראל . וכשהלך שמואל למשח לדוד, כיון שראה אליאב, אמר אך נגד ה' משיחו, ויאמר ה' אל שמואל אל תבט אל מראהו . כיון שבא דוד, אמר לו: קום משחהו . אמר לו הקדוש ברוך הוא: משיחי עומד ואתה יושב, קום משחהו.
דבר אחר, אז יגלה אזן אנשים, זה אברהם, שנאמר: וה' אמר המכסה אני מאברהם. ובמסרם יחתם, אלו הסדומיים. כיון שלא מצא בהן צדיק, חתם גזר דינם. דבר אחר, וה' אמר המכסה אני, זה שאמר הכתוב: כי לא יעשה אדני אלקים דבר כי אם גלה סודו אל עבדיו הנביאים . מתחלה היה הקדוש ברוך הוא מגלה סודו ליראיו שנאמר: סוד ה' ליראיו  חזר ונתנו לישרים, שנאמר: בסוד ישרים ועדה . חזר ונתנו לנביאים שנאמר: כי אם גלה סודו אל עבדיו הנביאים. חטאו ישראל בימי עכן, עמד הקדוש ברוך הוא וגלה ליהושע, שנאמר: חטא ישראל . חטאו בני עלי, גלה הקדוש ברוך הוא לשמואל, שנאמר: ויקרא ה' אל שמואל . חטאו הסדומיים, גלה הקדוש ברוך הוא לאברהם, שנאמר: המכסה אני.