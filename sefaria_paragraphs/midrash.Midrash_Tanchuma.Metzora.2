זאת תהיה תורת המצרע. זה שאמר הכתוב: מות וחיים ביד לשון וגו' , הכל תלוי בלשון. זכה, לחיים, נתחיב, למות. עסק בתורה בלשונו, זכה לחיים. שהתורה עץ חיים, שנאמר: עץ חיים היא למחזיקים בה . והיא רפואתו של לשון הרע, שנאמר: מרפא לשון עץ חיים, וסלף בה שבר ברוח . ואם עסק אדם בלשון הרע, מתחיב בנפשו, למות. שקשה לשון הרע כשפיכת דמים. שכל ההורג, אינו הורג אלא נפש אחת. והמספר לשון הרע, הורג שלשה, האומרו והמקבלו והנאמר עליו. שהרי דואג אמר לשון הרע על אחימלך בן אחיטוב, ונהרג, שנאמר: ויאמר המלך מות תמות אחימלך . ונהרג שאול, שנאמר: וימת שאול במעלו אשר מעל בה' . וכן שאול אומר, עמד נא עלי ומתתני כי אחזני השבץ , קטיגוריא של נב עיר הכהנים. ואין השבץ אלא בגדי כהנה, שנאמר: ועשית משבצות זהב . ודואג נשתרש מחיי העולם הזה ומחיי העולם הבא, שנאמר: גם אל יתצך לנצח יחתך ויסחך מאהל, ושרשך מארץ חיים סלה , מחיי העולם הבא. מי קשה, המכה בחרב או המכה בחץ. הוי אומר, המכה בחץ. שהמכה בחרב, אינו יכל להמית את חברו אלא אם כן קרוב אצלו ונגע בו. והמכה בחץ, אינו כן אלא זורק את החץ ומכה אותו בכל מקום שהוא רואה אותו. לכן נמשל מספר לשון הרע כחץ, שנאמר: חץ שחוט לשונם מרמה דבר . וכן הוא אומר, בני אדם שניהם חנית וחצים ולשונם חרב חדה . ראה מה קשה לשון הרע, והוא קשה משפיכות דמים ומגלוי עריות ומעבודה זרה. משפיכות דמים, דכתיב: גדול עוני מנשוא . מגלוי עריות, דכתיב: ואיך אעשה הרעה הגדולה הזאת . מעבודה זרה, דכתיב: אנא חטא העם הזה חטאה גדולה . ובמספר לשון הרע, אין כתוב בו לא גדול ולא גדולה, אלא גדלות, שנאמר: יכרת ה' כל שפתי חלקות, לשון מדברת גדלות . לכך נאמר: מות וחיים ביד לשון. דבר אחר, מות וחיים ביד לשון. אל תאמר, הואיל ונתנה לי רשות לדבר, הריני אומר כל מה שאבקש. כבר הזהירה אותך התורה, שנאמר: נצר לשונך מרע ושפתיך מדבר מרמה . ושמא תאמר, שאתה מחסר. אין אתה אלא משתכר. ורוח הקדש צוחה, שומר פיו ולשונו שומר מצרות נפשו . אל תקרי מצרות, אלא מצרעת נפשו. דבר אחר, מות וחיים ביד לשון. קשה לשון הרע, שאין אדם מוציאו מפיו עד שהוא כופר בהקדוש ברוך הוא, שנאמר: אשר אמרו ללשוננו נגביר שפתינו אתנו מי אדון לנו . כביכול הקדוש ברוך הוא צוח על מספרי לשון הרע, מי יקום לי עם מרעים וגו' , מי יכול לעמד בהם. ומי יעמד בהם, גיהנם. וגיהנם צוחת, אף אני איני יכולה לעמד בהם. אמר הקדוש ברוך הוא, אני מלמעלן, ואת מלמטן. אני זורק בם חצים מלמעלה, ואתה הופכת עליהם גחלים מלמטה, שנאמר: חצי גבור שנונים עם גחלי רתמים . אמר להם הקדוש ברוך הוא לישראל, רצונכם להמלט מגיהנם, הרחיקו עצמכם מלשון הרע ואתם זוכים בעולם הזה ובעולם הבא, שנאמר: מי האיש החפץ חיים וגו' . וכתיב: נצור לשונך מרע ושפתיך מדבר מרמה, סור מרע ועשה טוב בקש שלום ורדפהו . לכך נאמר: זאת תהיה תורת המצרע. ללמדך, שהמספר לשון הרע, הנגעים באין עליו, שנאמר: זאת תהיה תורת המצרע. המוציא שם רע, מוצא רע, שהנגעים רעים מוצאין בגופו. ראה מה כתיב במרים, ותדבר מרים ואהרן במשה . לפיכך, ויפן אהרן אל מרים והנה מצרעת . מה כתיב שם, זכור את אשר עשה ה' אלהיך למרים וגו' . והלא דברים קל וחמר, ומה מרים שלא דברה אלא באחיה חביבה שלא בפניו ולא נתכונה אלא להחזירו לאשתו, כך. המספר לשון הרע על חברו, על אחת כמה וכמה. מה כתיב למעלה מן הענין, השמר בנגע הצרעת . ואף אהרן שהיה כהן גדול, נגעה בו ידו של הקדוש ברוך הוא, שנאמר: ויחר אף ה' בם וילך . בם, במרים ובאהרן, אלא שאהרן נתרפא מיד. ומרים, לאחר שבעה ימים, שנאמר: ותסגר מרים שבעת ימים . הוי, זאת תהיה תורת המצרע, המוציא שם רע, שמצא רע. וכן אתה מוצא בנחש הקדמוני, על שאמר לשון הרע על בוראו, לפיכך נצטרע. מה אמר. אמר רבי יהושע בן לוי, כי ידע אלהים כי ביום אכלכם ממנו ונפקחו עיניכם והייתם כאלהים יודעי טוב ורע . אמר להם: כל אמן שונא את חברו, וכשבקש לבראת את עולמו, מן האילן הזה אכל וברא את עולמו. אף אתם אכלו ממנו ואתם יכולין לבראת עולם כמוהו. אמר לו הקדוש ברוך הוא, אתה ספרת לשון הרע, סופך ללקות בצרעת, שנאמר: ויאמר ה' אלהים אל הנחש כי עשית זאת ארור אתה מכל הבהמה . במה אררו. בצרעת, שנאמר: כי צרעת ממארת היא . אמר רב הונא בשם רבי יהושע בן לוי, הסלעים שהן על הנחש, זו היא צרעתו. ולא עוד, אלא כל בעלי מומין מתרפאין בעולם הבא, והנחש אינו מתרפא, שנאמר: ארור אתה מכל הבהמה , מכאן שהכל מתרפאין והוא אינו מתרפא. בבני אדם כתיב: אז ידלג כאיל פסח . וכתיב: אז תפקחנה עיני עורים וגו' . וכן החיה והבהמה, זאב וטלה ירעו כאחד, ואריה כבקר יאכל תבן. אבל הנחש, עפר לחמו, שאין מתרפא לעולם, שהוא הוריד כל הבריות לעפר. מי גרם לו, על שאמר לשון הרע. 