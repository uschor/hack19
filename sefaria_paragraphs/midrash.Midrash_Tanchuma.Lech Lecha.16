‎ויהי אברם בן תשעים וגו'. ילמדנו רבנו, מהו שיהא מתר לרפאת מכתו בשבת? כך שנו רבותינו, כל ספק נפשות דוחה את השבת, ומילה ורפואתה דוחה את השבת.
אמר רבי יוסי, ראה כמה חביבה מצות מילה שהיא דוחה את השבת, דכתיב: וביום השמיני ימול , אפלו בשבת. ומילה סכנת נפש היא, לפיכך התר לרפאתה בשבת.
וכשאמר הקדוש ברוך הוא לאברהם, התהלך לפני והיה תמים, התחיל תמה. אמר, עד עכשו אני תמים, אם אני מל אהיה חסר. חמש ערלות הן, ארבע באדם ואחד באילן. ערלת האזן כתיב בה הנה ערלה אזנם . ערלת הלב, דכתיב: ומלתם את ערלת לבבכם . ערלת לשון, דכתיב: ערל שפתים . ערלת בשר, דכתיב: ומלתם את בשר ערלתכם . אם אמול אחד מאלו, נמצאתי חסר מאברי. אמר לו הקדוש ברוך הוא: מה אתה סבור שאתה תמים שלם, אתה חסר מחמשה אברים. אמר לו הקדוש ברוך הוא: עד שלא תמול, היה שמך אברם, א' אחד, ב' שנים, ר' מאתים, מ' ארבעים, הרי מאתים וארבעים ושלשה. ומנין אברים שבאדם מאתים וארבעים ושמונה, מול והיה תמים. כשמל, אמר לו הקדוש ברוך הוא: לא יקרא עוד שמך אברם והיה שמך אברהם. הוסיף לו ה', חמשה, מנין רמ״‎ח אברים. לפיכך והיה תמים.