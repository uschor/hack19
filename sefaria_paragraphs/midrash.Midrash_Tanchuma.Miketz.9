‎ואל שדי יתן לכם רחמים. ילמדנו רבנו, עד כמה תפלות חיב אדם להתפלל בכל יום. כך שנו רבותינו, אין מתפללין יותר משלש תפלות שתקנו אבות העולם. אברהם תקן תפלת שחרית, שנאמר: וישכם אברהם בבקר אל המקום אשר עמד שם . ואין עמידה אלא תפלה, שנאמר: ויעמד פינחס ויפלל . יצחק תקן תפלת מנחה, שנאמר: ויצא יצחק לשוח . ואין שיחה אלא תפלה, שנאמר: תפלה לעני כי יעטף ולפני ה' ישפך שיחו . יעקב תקן תפלת ערבית, שנאמר: ויפגע במקום . ואין פגיעה אלא תפלה, שנאמר: ואתה אל תתפלל וגו' ואל תפגע בי . ואף דניאל כתיב בה, וזמנין תלתה ביומא הוא ברך על ברכוהי וגו' , ולא פרש באי זו שעה. עמד דוד ופרש: ערב ובקר וצהרים אשיחה ואהמה וישמע קולי . לפיכך אין אדם רשאי להתפלל יותר משלש תפלות ביום.
ורבי יוחנן אמר, ולואי יתפלל אדם והולך כל היום. שאל אנטונינוס את רבנו הקדוש, מהו להתפלל בכל שעה. אמר לו: אסור. אמר לו: למה. אמר לו: שלא ינהג קלות ראש בגבורה. לא קבל ממנו. מה עשה רבנו הקדוש. השכים אצלו ואמר לו: קירי ברא. לאחר שעה נכנס אצלו אמר לו: אמפרטור. ולאחר שעה אמר לו: שלום עליך המלך. אמר לו: מה אתה מבזה במלכות. אמר לו: ישמעו אזניך מה שפיך אומר. ומה, אתה שאתה בשר ודם, השואל בשלומך בכל שעה, אתה אומר מבזה. מלך מלכי המלכים, על אחת כמה וכמה שלא יהא אדם מטריחו בכל שעה.
רבי יוסי בר חלפתא אומר, עתים הם לתפלה, שנאמר: ואני תפלתי לך ה' עת רצון . אימתי עת רצון, בשעה שהצבור מתפללין.
לפיכך צריך אדם להשכים לתפלה, שאין לך גדולה מן התפלה. תדע, שהרי משה נגזר עליו שלא לכנס לארץ ולא לראותה, ועל שהרבה בתפלה, כתיב בו, ויראהו ה' את כל הארץ . וכן חזקיה נתפלל ובטלה הגזרה. ואף יעקב כששלח את בניו למצרים נתפלל עליהם, שנאמר: ואל שדי יתן לכם רחמים.