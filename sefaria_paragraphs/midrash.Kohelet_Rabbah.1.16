דברתי אני עם לבי, הלב רואה, שנאמר: ולבי ראה הרבה. הלב שומע, שנאמר : ונתת לעבדך לב שמע. הלב מדבר, שנאמר: דברתי אני עם לבי. הלב הולך, שנאמר : לא לבי הלך. הלב נופל, שנאמר : אל יפל לב אדם עליו. הלב עומד, שנאמר : היעמד לבך. הלב שמח, שנאמר : לכן שמח לבי ויגל כבודי. הלב צועק, שנאמר : צעק לבם אל ה'. הלב מתנחם, שנאמר : דברו על לב ירושלים. הלב מצטער, שנאמר : ולא ירע לבבך. הלב מתחזק, שנאמר : ויחזק ה' את לב פרעה. הלב מתרכך, שנאמר : אל ירך לבבכם. הלב מתעצב, שנאמר : ויתעצב אל לבו. הלב מתפחד, שנאמר : מפחד לבבך. הלב משתבר, שנאמר : לב נשבר ונדכה. הלב מתגאה, שנאמר : ורם לבבך. הלב מסרב, שנאמר : ולעם הזה היה לב סורר ומורה. הלב מתבדה, שנאמר : בחדש אשר בדא מלבו. הלב מהרהר, שנאמר : כי בשררות לבי אלך. הלב מרחש, שנאמר : רחש לבי דבר טוב. הלב מחשב, שנאמר : רבות מחשבות בלב איש. הלב מתאוה, שנאמר : תאות לבו נתת לו. הלב סוטה, שנאמר : אל ישט אל דרכיה לבך. הלב זונה, שנאמר : ולא תתורו אחרי לבבכם וגו'. הלב נסעד, שנאמר : וסעדו לבכם. הלב נגנב, שנאמר : ויגנב יעקב את לב לבן. הלב נכנע, שנאמר : או אז יכנע לבבם. הלב משתדל, שנאמר : וידבר על לב הנערה. הלב תועה, שנאמר : תעה לבבי. הלב חרד, שנאמר : כי היה לבו חרד. הלב נעור, שנאמר : : אני ישנה ולבי ער. הלב אוהב, שנאמר : ואהבת את ה' אלהיך בכל לבבך. הלב שונא, שנאמר : לא תשנא את אחיך בלבבך. הלב מקנא, שנאמר : אל יקנא לבך וגו'. הלב נחקר, שנאמר : אני ה' חקר לב וגו'. הלב נקרע, שנאמר : וקרעו לבבכם ואל בגדיכם. הלב הוגה, שנאמר : והגות לבי תבונות. הלב הוא כאש, שנאמר : והיה בלבי כאש. הלב הוא כאבן, שנאמר : והסרתי את לב האבן. הלב שב בתשובה, שנאמר : אשר שב אל ה' בכל לבבו. הלב חם, שנאמר : כי יחם לבבו. הלב מת, שנאמר : וימת לבו בקרבו. הלב נמס, שנאמר : וימס לבב העם. הלב מקבל דברים, שנאמר : והיו הדברים האלה אשר אנכי מצוך היום על לבבך. הלב מקבל יראה, שנאמר : ואת יראתי אתן בלבבם. הלב מודה, שנאמר : אודה ה' בכל לבב. הלב חומד, שנאמר : אל תחמד יפיה בלבבך. הלב מתקשה, שנאמר : ומקשה לבו. הלב מטיב, שנאמר : ויהי כטוב לבם, הלב עושה מרמה, שנאמר : מרמה בלב חרשי רע. הלב מתוכו מדבר, שנאמר : וחנה היא מדברת על לבה. הלב אוהב שחד, שנאמר : כי אין עיניך ולבך וגו'. הלב כותב דברים, שנאמר : כתבם על לוח לבך. הלב חורש, שנאמר : תהפכות בלבו חרש רע. הלב מקבל מצוות, שנאמר : חכם לב יקח מצות. הלב עושה זדון, שנאמר : זדון לבך השיאך. הלב עושה סדרים, שנאמר : לאדם מערכי לב. הלב מתגדל, שנאמר : ונשאך לבך. הוי דברתי אני עם לבי לאמר אני הנה הגדלתי וגו'. 