‎כי תשא את ראש בני ישראל. זה שאמר הכתוב: רבים אמרים לנפשי אין ישועתה לו באלהים סלה . רבי שמואל בר אמי ורבנן. רבי שמואל בר אמי פתר קרא בדואג ואחיתפל. רבים, אלו דואג ואחיתפל שהיו רבים בתורה. אמרים לנפשי, שהיו אומרים לדוד: אדם ששבה את הכבשה והרג את הרועה והפיל את ישראל בחרב, יש לו תשועה, שנאמר: אין ישועתה לו באלהים סלה.
ואתה ה' . אמר דוד: ואתה רבון העולם הסכמת בתורתך עמהם ואמרת, מות יומת הנאף והנאפת , מגן בעדי , בזכות אבותי. כבודי , שהחזרתני למלכותי, ומרים ראשי , שהייתי חיב הרמת ראש, ונתת לי תלוי ראש על ידי נתן הנביא, שאמר גם ה' העביר חטאתך לא תמות .
ורבנן פתרין קרא באמות העולם. רבים, אלו אמות העולם, שכתוב בהן: הוי המון עמים רבים , שאומרין לישראל: אמה ששמעה בסיני אנכי ה' אלהיך, לא יהיה לך אלהים אחרים , ולסוף ארבעים יום אמרו לעגל אלה אלהיך ישראל , יש להם תשועה. אין ישועתה לו באלהים סלה. ואתה ה' מגן בעדי. אמרו ישראל: רבון העולם, ואתה הסכמת עמהם ואמרת, זובח לאלהים יחרם , מגן בעדי, בזכות אבות. כבודי, שהשרית שכינתך בתוכנו ואמרת, ועשו לי מקדש ושכנתי בתוכם . ומרים ראשי, תחת שהיינו חיבין לך הרמת ראש, נתת לנו תלוי ראש על ידי משה, שנאמר: כי תשא את ראש.
רבי יעקב בר יוחאי בשם רבי יונתן פתח: וישח אדם וישפל איש . וישח אדם, אלו ישראל, שנאמר: ואתנה צאני צאן מרעיתי אדם אתם . וישפל איש, זה משה, שנאמר: והאיש משה . אמר משה: רבון העולם, יודע אני ששחו ישראל לעגל והשפלתי אותי, ואל תשא להם . ואמר לו תשא להם. אמר לו: כי תשא את ראש בני ישראל.