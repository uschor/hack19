‎ויאמר ה' אלהים הן האדם. זה שאמר הכתוב: לבד ראה זה מצאתי אשר עשה האלהים את האדם ישר . לא בראו הקדוש ברוך הוא שנקרא צדיק וישר, את האדם בצלמו, אלא כדי להיות צדיק וישר כמוהו. ואם תאמר, למה ברא יצר הרע שכתוב בו, כי יצר לב האדם רע מנעריו . אתה אומר שהוא רע, מי יוכל לעשותו טוב? אמר הקדוש ברוך הוא, אתה עושה אותו רע. למה? תינוק בן חמש בן שש ושבע ושמונה ותשע אינם חוטאים, אלא מבן עשר ואילך, ואז הוא מגדל יצר הרע.
ואם תאמר, אין אדם יכול לשמר את עצמו? אמר הקדוש ברוך הוא אתה עשית אותו רע. למה? תינוק היית ולא חטאת, נתגדלת וחטאת. וכמה דברים קשים יש בעולם יותר מיצר הרע ומרים ממנו ואתם ממתקין אותו. אין לך מר מן התורמוס ואתה שוקד לשלקו ולהמתיקו במים שבע פעמים עד שהוא נעשה מתוק, וכן חרדל וצלף ודברים הרבה. ומה, מרים שבראתי אותן אתה ממתקן לצרכך, יצר הרע המסור בידיך על אחת כמה וכמה.
וכן אתה מוצא בחירם מלך צור, שבראתי אותו תם וישר, שנאמר: תמים אתה בדרכיך מיום הבראך . לסוף נמצא עולתה בו ונטרד.
ובדור הפלגה כתיב בהן, ויהי כל הארץ שפה אחת . ואחר כך בקשו לעלות לרקיע, שנאמר: הבה נבנה לנו עיר . מה כתיב שם, וירד ה' לראת את העיר ואת המגדל אשר בנו בני האדם . הדין ערקא מן הדין משכא.
משל למלך, שעשה צלם זהב בדמותו והעמידו בפתח פלטרין שלו, שכן עליו עוף ונולו, אף הקדוש ברוך הוא עשה את האדם ישר, עמד יצר הרע ומנולו. וכן הוא אומר, אני אמרתי אלהים אתם ובני עליון כלכם, אכן כאדם תמותון .
בן אדם אמר לנגיד צר כה אמר אדני אלקים יען גבה לבך ותאמר אל אני מושב אלהים ישבתי וגו' . זה שאמר הכתוב: אל תבהל על פיך ולבך אל ימהר להוציא דבר לפני האלהים וגו' . וכן הוא אומר, אהב פשע אהב מצה וגו' . לא היה צריך לומר, אלא משפיל פתחו מבקש שבר, שכל המשפיל פתחו, בני אדם נכשלין בו ונשברין. אלא מגביה פתחו מבקש שבר  מהו? המגביה פתחי פיו ומוציא דברים שלא כהגן, הקדוש ברוך הוא משברו. ולכך נאמר: אל תבהל על פיך וגו'.
בוא וראה, חלש שבחלשין מלמעלה, נוצח גבור מלמטה, שכן כתיב: ותשלך אשה אחת פלח רכב על ראש אבימלך ותרץ את גלגלתו  כל שכן כי האלהים בשמים.
אנדריאנוס מלך אדום כיון שכבש את העולם כלו, הלך לו לרומי. אמר לבני פלטרין שלו, מבקש אני מכם שתעשו אותי אלוה, שהרי כבשתי את כל העולם. אמרו לו: עדין לא שלטת בעירו ובביתו. הלך והספיקו בידו והחריב בית המקדש והגלה את ישראל וחזר לרומי. אמר להם: כבר החרבתי ביתו ושרפתי היכלו והגליתי עמו, עשו אותי אלוה.
אמר רבי ברכיה, שלשה פילוסופין היו לו: הראשון אמר לו: אין אדם מורד במלך תוך פלטרין שלו, אלא חוצה להן, צא מפלטרין שלו ותעשה אלוה. השמים והארץ הוא בראן, צא לך מהן ותעשה אלוה. והשני אמר, אין אתה יכול, שכבר אמר לנביאיו, כדנה תאמרון להון, אלהיא די שמיא וארקא וגו' . והשלישי אמר לו: בבקשה ממך, עמוד לי בשעה זו. אמר לו: מהו? אמר לו: ספינה אחת יש לי חוץ משלשה מילין והיא מטרפת בים וכל אוריא שלי בתוכה. אמר לו אנדריאנוס, משלח אני לגיונותי וספינותי לשם ויצילוה. אמר לו: מרי, למה אתה מטריח לגיונות וספינות לשם, רוח קמעא שגר לשם ואתה מצילה. אמר לו: ומנין יש לי רוח לשגר, אמר לו: לרוח אין אתה יכול לשגר והיאך תעשה אלוה. וכתיב בו, כה אמר ה' בורא שמים ונוטיהם רקע הארץ וצאצאיה נתן נשמה לעם עליה ורוח להלכים בה .
נכנס לבית כשהוא זעוף. אמרה לו אשתו, הללו הטעו אותך, שתוכל לעשות אלוה. אתה מלך גדול וגבור והכל בידך, אני אומרת לך דבר אחד, תן לו פקדונו ותעשה אלוה. אמר לה: מהו פקדונו? אמרה לו: הנפש. אמר לה אם תצא נפשי מה אעשה. אמרה לו: הנפש שבך אי אתה שולט בו, וכתיב: אין אדם שליט ברוח לכלא את הרוח ואין שלטון ביום המות , והיאך תעשה אלוה. ואתה אדם ולא אל.
אמר הקדוש ברוך הוא אני מחיה המתים ואליהו החיה מתים ולא אמר אל אני. אני מוריד הגשם ואליהו הוריד גשמים. אני עוצר גשמים ואליהו כן, שנאמר: חי ה' אם יהיה השנים האלה טל ומטר כי אם לפי דברי . אני הורדתי אש וגפרית על סדום, ואליהו הוריד כן, שנאמר: אם איש האלהים אני תרד אש מן השמים , ולא אמר אל אני. ואתה אומר, אל אני, מושב אלהים ישבתי. ואם תאמר, מפני שחיית הרבה. הוא חיה ויחיה עד תחית המתים. כתיב ביה, כרסיה שביבין די נור . וכתיב באליהו, הנה רכב אש וסוסי אש . כתיב בה, ה' בסופה ובשערה דרכו . ובאליהו כתיב: ויעל אליהו בסערה השמים . ולסוף, וישאל את נפשו למות . ואתה אומר אל אני. יונה ירד לים, דכתיב: ותשליכני מצולה בלבב ימים . ולבסוף שאל את נפשו למות, וחזר ואמר, ועתה ה' קח נא את נפשי ממני כי טוב מותי מחיי . ואתה אומר, אל אני, מושב אלהים ישבתי בלב ימים.
בוא וראה, כל מי שבקש לעשות עצמו אלוה, בונה לו פלטרין בתוך המים. פרעה בנה לו פלטרין בתוך המים וסתם מי נילוס שלא ירדו לתוך הים, והיו המים מתגברין ותולין הפלטרין והגביהו אותו ונשאוהו למעלה, שנאמר: דבר ואמרת כה אמר אדני אלקים הנני עליך פרעה מלך מצרים התנים הגדול וגו' . אמר לו הקדוש ברוך הוא, רשע, נתגאית במים, במים אתה מת, דכתיב: ונער פרעה וחילו וגו' .
סנחריב עשה לו פלטרין לפני הלבנון במגנין למעלה בין שני הרים גבוהים, והיו מעינות יוצאות מן ההרים ותולין פלטרין שלו למעלה, שנאמר: הנה אשור ארז בלבנון וגו', מים גדלוהו תהום רממתהו . וכן הוא אומר, וייף בגדלו בארך דליותיו כי היה שרשו אל מים רבים . וכן הוא אומר, אני קרתי ושתיתי מים . ומה היה סופו? כה אמר אדני אלקים ביום רדתו שאלה וגו' .
חירם בנה לו פלטרין במגנין בין אדריאס לאוקינוס, שנאמר: ונשאו עליך קינה ואמרו לך איך אבדת נושבת מימים . התחיל לומר, אל אני מושב אלהים ישבתי בלב ימים . אמר לו הקדוש ברוך הוא, כה אמר אדני אלקים בתתי אתך עיר נחרבת כערים אשר לא נושבו בהעלות עליך את תהום וכסוך המים הרבים , כדי שתלך אצל חבריך, שנאמר: והורדתיך את יורדי בו אל עם עולם והושבתיך בארץ תחתיות . ארץ תחתיות, זו גיהנם. וכן הוא אומר, את כרוב ממשח הסוכך ונתתיך בהר קדש אלהים היית בתוך אבני אש התהלכת וגו' . אבל ישראל, כי תעבור במים אתך אני וגו' .