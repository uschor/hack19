 בן עזאי אומר כל הנותן ד׳ דברים כנגד עיניו ועל לבו שוב אינו חוטא לעולם. מאין הוא בא ולאן הוא הולך ומי הוא דיינו ומה עתיד להיות. מאין הוא בא ממקום החשך. ולאן הוא הולך לחשך ואפלה. מאין הוא בא ממקום הטומאה ולאן הוא הולך לטמא את אחרים. מאין הוא בא מליחה סרוחה וממקום שאין אדם יכול לראות. ולאן הוא הולך לשאול ולאבדון בגיהנם ולישרף באור. ומי הוא דיינו ידע שאין דיינו  בשר ודם אלא אדון כל המעשים ברוך הוא אין לפניו לא עולה ולא שכחה ולא משא פנים ולא מקח שוחד. ומה עתיד להיות רמה ותולעה שנאמר  אף כי אנוש רמה ובן אדם תולעה.
ר״ש אומר אדם רמה בחייו ותולעה במותו רמה בחייו אלו הכנים. ותולעה במותו זהו שמרחיש במותו.
ר״א בן יעקב אומר . משלו למה הדבר דומה לטרקלין גדולה וביב של בורסקי קבוע בתוכה כך אדם נאה ומשובח ומוציא דבר מגונה מפיו אם מוציא ממעיו פליטון או אפרסמון או אחת מכל מיני בשמים על אחת כמה וכמה שהיה מתגאה על הבריות.
בשעת פטירתו של ר״א  נכנסו תלמידיו לבקרו וישבו לפניו ואמרו לו רבינו למדנו דבר אחד בלבד אמר להם בניי מה אלמד אתכם צאו והזהרו כל אחד איש בכבוד חבירו ובשעה שאתם עומדים להתפלל הוו יודעים לפני מי אתם עומדים ומתפללים שבשביל דבר זה תכנסו לחיי עולם הבא:
ה׳ דברים למדנו מר״א בשעת מיתתו ושמחנו בהן שמחה גדולה יותר ממה ששמחנו בחייו. ואלו הן הכדור והאימום והקמיע ותפילין וכסת עגולה שמקבלין טומאה ומטבילין אותן במשהן. צאו והזהרו בהן שהלכות גדולות הן שנאמרו לו למשה בסיני: