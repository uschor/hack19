ונהר יצא מעדן להשקות את הגן , רבי סימון פתח : תתקפהו לנצח ויהלך משנה פניו ותשלחהו, תקף שנתן הקדוש ברוך הוא לאדם הראשון, לנצח, לעולם היה. ויהלך, כיון שהניח דעתו של הקדוש ברוך הוא והלך אחר דעתו של נחש, משנה פניו ותשלחהו. רבי סימון אמר : עמו חכמה וגבורה, בשעה שהיה משלם לבוראו ארבעה ראשי נהרות היה פותק במגרופית אחת, ואלו הן ארבעה ראשי נהרות, ונהר יצא מעדן להשקות את הגן וגו'. 
שם האחד פישון , שהוא מגדל פשתן ומימיו מהלכין בשפי, הוא הסבב את כל ארץ החוילה, עדין לא היתה חוילה ואת אומר הוא הסבב, אתמהא, אלא : מגיד מראשית אחרית. אשר שם הזהב, זהב ודאי. וזהב הארץ ההוא טוב , אמר רבי יצחק טובוי דהוא בביתיה, טובוי דהוא בלוויתי. אמר רבי אבהו טובה גדולה חלק הקדוש ברוך הוא לעולמו, אדם פורט זהוב אחד והוא מוציא ממנו כמה יציאות. אמר ריש לקיש לא היה עולם ראוי להשתמש בזהב, ולמה נברא בשביל בית המקדש, שנאמר: וזהב הארץ ההיא טוב, היך מה דאת אמר : ההר הטוב הזה והלבנון. שם הבדלח ואבן השהם , אמר רבי איבו את סבור כבדלח הזה של פטמים, יגיד עליו רעו : ועינו כעין הבדלח, מה זה אבן טובה, אף זה אבן טובה. 
ושם הנהר השני גיחון וגו' , עדין לא עמד כוש, והוא אומר: את כל ארץ כוש, אתמהא. אלא : מגיד מראשית אחרית. ושם הנהר השלישי חדקל , שהוא חד. פרת אותינטין של נהרות. רבי חנינא בר אמי בשם רבי יהושע דסכנין בשם רבי לוי אמר : אובל, אותינטין של נהרות, והכתיב : ואני הייתי על יד הנהר הגדול הוא חדקל, אלא לפי שדניאל ראה שני חלומות, אחד בחדקל ואחד באובל, וחדקל גדול מאובל לפיכך הוא קורא אותו גדול, והלוא הוא בבריתו של עולם אינו קורא אותו גדול, אלא שעלה והקיף את כל ארץ ישראל, דכתיב ביה : כי מי גוי גדול אשר לו אלהים, משל הדיוט אומר עבדא דמלכא, מלכא. הדבק לשיחין וישחון לך. רב אמר לחיא בריה בנה לי בית בארץ ישראל, אמר ליה להיכן, אמר ליה אעברת נהרא בנה. שמואל אמר עד מקום שהנהר מהלך שם היא ארץ ישראל, ואי זו זו תרבקנה. רבי יהודה ורבי הונא, רבי יודן אמר הוא פרת, והוא : נהר כבר. פרת, שפרה ורבה עד שעוברין אותו בספינות. פרת שמימיו פרין ורבין. פרת שמפרש והולך עד שכלה במגריפה. כבר שמימיו כלין. כבר שפרותיו גסין ואינן יורדין בכברה. רבי הונא אמר כבר בפני עצמו, פרת בפני עצמו. רבי יהושע דסכנין בשם רבי לוי אמר, אומרים לפרת למה אין קולך הולך, אמר להם איני צריך מעשי מודיעים אותי, אדם נוטע בי נטיעה והיא עושה לשלשים יום, זורע בי ירק, והיא עומדת לשלשה ימים. אומרים לחדקל למה קולך הולך, אמר להם הלואי נשמע קולי ונראה. אומרים לאילני מאכל למה אין קולכם הולך, אמרו להם אין אנו צריכים, פרותינו מעידין עלינו. אומרים לאילני סרק למה קולכם הולך, אמרו להם הלואי נשמע קולנו ונראה. אמר רב הונא לא משום הטעם הזה, אלא אילני מאכל על ידי שהם כבדים בפרותיהם לפיכך אין קולן הולך, אבל אילני סרק על ידי שהן קלים בפרותיהם קולן הולך, הדא הוא דכתיב : וינע לבבו ולבב עמו כנוע עצי יער מפני וגו'. 
אמר רבי תנחום בשם רבי יהושע בן לוי, עתיד הקדוש ברוך הוא להשקות כוס תרעלה לאמות ממקום שהדין יוצא, מאי טעמא : ונהר יצא מעדן להשקות את הגן ומשם יפרד, והיה לארבעה נהרים אין כתיב כאן, אלא לארבעה ראשים, אלו ארבעה גליות כנגד ארבעה ראשים. : שם האחד פישון, זו בבל, על שם : ופשו פרשיו. הוא הסבב את כל ארץ החוילה, שעלה והקיף את כל ארץ ישראל, דכתיב ביה : הוחלי לאלהים כי עוד אודנו. אשר שם הזהב, אלו דברי תורה, שהן נחמדין מזהב ומפז רב. וזהב הארץ ההיא טוב, מלמד שאין תורה כתורת ארץ ישראל ולא חכמה כחכמת ארץ ישראל. שם הבדלח ואבן השהם וגו', מקרא משנה ותלמוד ותוספתא ואגדה. ושם הנהר השני גיחון, זו מדי שהיה המן שף עמה כנחש, על שם : על גחנך תלך. חדקל זו יון, שהיתה קלה וחדה בגזרותיה, שהיתה אומרת לישראל כתבו על קרן השור שאין לכם חלק באלהי ישראל. אמר רב הונא בשלשה דברים קדמה מלכות יון למלכות הרשעה, בנימוסין ובפנקיסין ובלשון. רב הונא בשם רב אחא אמר, כל המלכיות נקראו על שם אשור, על שם שהם מתעשרות מישראל. אמר רבי יוסי בר חנינא כל המלכיות נקראו על שם נינוה, על שם שהם מתנאות מישראל. אמר רבי יוסי בר רבי חלפתא כל המלכיות נקראו על שם מצרים, על שם שהם מצירות לישראל. והנהר הרביעי הוא פרת, זו אדום. פרת, שהפרה והצירה לבניו [נ"א לפניו]. פרת, שפרה ורבה מברכתו של זקן. פרת, שאני עתיד להפרע לה. פרת, על שם סופה : פורה דרכתי לבדי וגו'. 
ויקח ה' אלהים את האדם וגו' , רבי יהודה ורבי נחמיה. רבי יהודה אומר עלה אותו, היך מה דאת אמר : ולקחום עמים והביאום וגו'. רבי נחמיה אמר פתה אותו, היך מה דאת אמר : קחו עמכם דברים ושובו אל ה' וגו'. וינחהו, רבי יודן ורבי ברכיה. רבי יודן אמר הניח לו והגן עליו ועדנו מכל אילני גן עדן. רבי ברכיה אמר להניחו ולהגן עליו ולעדנו מכל אילני גן עדן. וינחהו, נתן לו מצות שבת, כמה דאת אמר : וינח ביום השביעי. לעבדה, : ששת ימים תעבד. ולשמרה, : שמור את יום השבת לקדשו. דבר אחר לעבדה ולשמרה, אלו הקרבנות, שנאמר : תעבדון את האלהים, וכתיב : תשמרו להקריב לי במועדו. 
ויצו ה' אלהים על האדם לאמר מכל עץ הגן אכל תאכל , רבי לוי אמר צוהו על שש מצוות, ויצו, על עבודת כוכבים, היך מה דאת אמר : כי הואיל הלך אחרי צו. ה', על ברכת השם, כמה דאת אמר : ונקב שם ה'. אלהים, אלו הדינין, שנאמר : אלהים לא תקלל. על האדם, זו שפיכת דמים, שנאמר : שפך דם האדם. לאמר, זה גלוי עריות, שנאמר : לאמר הן ישלח איש את אשתו וגו'. מכל עץ הגן אכל, צוהו על הגזל. רבנן פתרין ליה כל ענינא, ויצו ה' אלהים, רחמן אני ודין אני להפרע. אלהים, אמר לו אלהים אני, נהג בי כאלוה, שלא תקללני, כמה דכתיב: אלהים לא תקלל. גלוי עריות מנין : ודבק באשתו ולא באשת חברו, ולא בזכר, ולא בבהמה. אכל תאכל, אמר רבי יעקב דכפר חנין מתי יתכשר לאכילה משתשחט, רמז לו על אבר מן החי. מות תמות, מיתה לאדם, מיתה לחוה, מיתה לו, מיתה לתולדותיו. 