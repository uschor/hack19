‎דבר אחר, לך לקראת משה המדברה. זה שאמר הכתוב: מי יתנך כאח לי . ישראל אומרין לפני הקדוש ברוך הוא, מי יתנך כאח לי. את מוצא, כל האחים שונאים זה לזה. קין שונא להבל, שנאמר: ויקם קין אל הבל אחיו וגו' . ישמעאל שונא ליצחק, שנאמר: ותרא שרה את בן הגר המצרית וגו' . ואין מצחק אלא שבקש להרגו, שנאמר: יקומו נא הנערים וישחקו . עשו שונא ליעקב, שנאמר: ויאמר עשו בלבו וגו' . השבטים, שנאו ליוסף, שנאמר: וישנאו אתו . וכאיזה אח אמרו ישראל להקדוש ברוך הוא, כמשה ואהרן, שנאמר: הנה מה טוב ומה נעים שבת אחים גם יחד . שהיו אוהבין ומחבבין זה את זה. שבשעה שנטל משה את המלכות ואהרן את הכהנה, לא שנאו זה את זה, אלא היו שמחים זה בגדלת זה וזה בגדלת זה.
תדע לך, שבשעה שאמר הקדוש ברוך הוא למשה שילך בשליחותו אצל פרעה ואמר לו שלח נא ביד תשלח, את סבור שמא עכב משה שלא רצה לילך. אינו כן, אלא כמכבד לאהרן. אמר משה: עד שלא עמדתי, היה אהרן אחי מתנבא להם במצרים שמונים שנה. הוא שכתוב: ואודע להם בארץ מצרים . ומנין שאהרן היה מתנבא להם במצרים? שכך הוא אומר: ויבא איש אלהים אל עלי ויאמר אליו כה אמר ה' הנגלה נגליתי אל בית אביך בהיותם במצרים וגו' . אמר משה: כל השנים האלו היה אהרן אחי מתנבא, ועכשו אני נכנס בתחומו של אחי ויהיה מצר, לכך לא היה רוצה לילך. אמר לו הקדוש ברוך הוא למשה: לא אכפת לאהרן בדבר זה, לא די שאינו מצר אלא עוד שמח, תדע לך, שאמר לו: וגם הנה הוא יוצא לקראתך וראך ושמח בלבו. אינו אומר ושמח בפיו או שמח בלבד, אלא ושמח בלבו.
אמר רבי שמעון בר יוחאי: הלב ששמח בגדלת אחיו, יבוא וישמח וילבש אורים ותמים, שנאמר: ונתת אל חשן המשפט את האורים ואת התמים והיו על לב אהרן . הוי, וגם הנה הוא יוצא לקראתך וגו'. כיון שאמר לו כך, קבל עליו לילך. מיד נגלה הקדוש ברוך הוא על אהרן ואמר לו: לך לקראת משה. הוי, מי יתנך כאח לי, כמשה וכאהרן, אמצאך בחוץ אשקך, ויפגשהו בהר האלהים וישק לו.