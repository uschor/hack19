‎דבר אחר, צא מן התבה. אמר דוד, הוציאה ממסגר נפשי . כשהיה נח בתבה, היה מתפלל תמיד הוציאה ממסגר נפשי, שנאמר: על זאת יתפלל כל חסיד אליך לעת מצוא רק לשטף מים רבים אליו לא יגיעו .
אמר לו הקדוש ברוך הוא, נח, גזרה היא מלפני, שלא תצא מן המסגר הזה עד שתשלימו שנים עשר חדש. וכן ישעיה אמר, כה אמר ה' בעת רצון עניתיך וגו', לאמר לאסורים צאו לאשר בחשך הגלו .
לאמר לאסורים צאו, שהיו אסורים מתשמיש המטה. למה, שבשעה שהעולם נתון בצרה ובחרבן אסור לאדם להזקק בפריה ורביה, שלא יהא הקדוש ברוך הוא עוסק בחרבן העולם והוא בונה. וכן עשה יוסף, עד שלא באו שני בצרת נזקק לאשתו, שנאמר: וליוסף ילד שני בנים . אימתי, בטרם תבוא שנת הרעה .
וכן איוב אומר, בחסר ובכפן גלמוד . כשהחסר והכפן בא לעולם, גלמוד, גלה מתשמיש המטה. וכן עשה נח, כשנכנס בתבה, כתיב בו, ויבא נח ובניו, אחר כך ואשתו ונשי בניו. וכשיצא, אמר לו: צא מן התבה אתה ואשתך ובניך וגו'. מכאן אתה למד, שנאסרו נח ובניו מתשמיש המטה,
הדא הוא דכתיב, לאמר לאסורים צאו. לאמר לאסורים מתשמיש המטה, צאו מן התבה. לאשר בחשך הגלו, אלו הבהמה והחיה והעוף. מיד אמר להן, ואתם פרו ורבו שרצו בארץ ורבו בה.
אמר לו נח, רבון העולם, שמא אתה חוזר ומביא מבול. אמר לו: לאו, נשבע אני שאיני מביא מבול עוד לעולם, שנאמר: וירח ה' את ריח הניחח ויאמר ה' וגו' . ואומר: כי מי נח זאת לי אשר נשבעתי מעבר מי נח וגו' .
ואתה מוצא מן אותה שעה עד שבנה שלמה בית המקדש, ארבעים יום היו עושין גשמים כל שנה ושנה לשום מי המבול שהיו ארבעים יום. וכשבנה שלמה בית המקדש בקש רחמים עליהם ופסקו מן העולם, שנאמר: ובשנה האחת עשרה בירח בול . מהו ירח בול, ירח שבוללין לבהמות מתוך הבית.
דבר אחר, בירח בול, בזמן שהארץ עושה בולין בולין. דבר אחר, בירח בול, ירח שבחרו ארבעים יום של מבול.
ומצינו שאמר לנח, לא יהיה עוד מים למבול. ובא ישעיה ופרש שנשבע, דכתיב: אשר נשבעתי , וקים דברי לעולם. שלש שבועות שנשבע בפרוש לישראל, על אחת כמה וכמה. אלו הן, כן נשבעתי מקצף עליך ומגער בך וגו' , זה ראשונה. והשניה, נשבע אדני אלקים בקדשו וגו' . והשלישית, נשבע ה' בימינו ובזרוע עזו .
בימינו, זו תורה, שנאמר: מימינו אש דת למו . ובזרוע עזו, אלו תפלין, שנאמר: ה' עז לעמו יתן . אם אתן את דגנך עוד מאכל לאיביך וגו' בחצרות קדשי , זו ירושלים. ומה נשבע? שהוא בכבודו בונה אותה, שנאמר: בונה ירושלים ה' נדחי ישראל יכנס .
אמר רבי שמואל בר נחמני, מסרת אגדה היא, שאין ירושלים נבנית עד שיתכנסו הגליות. ואם יאמר לך אדם, שכבר נתקבצו הגליות ולא נבנית ירושלים, אל תאמין. למה, שכך כתיב: בונה ירושלים ה', ואחר כך נדחי ישראל יכנס.
אמרו ישראל לפני הקדוש ברוך הוא, רבונו של עולם, לא כבר נבנית ירושלים וחרבה? אמר להם: על ידי עונותיכם חרבה וגליתם מתוכה. אבל לעתיד לבא, אני בונה אותה ואיני הורס אותה לעולם, שנאמר: כי בנה ה' ציון נראה בכבודו .