‎ראו קרא ה' בשם בצלאל. זה שאמר הכתוב: ואל מי תדמיוני ואשוה .
אמר הקדוש ברוך הוא, אל מי תדמיוני. בשר ודם, אם יהיה מהלך בחשכה ובא אדם ומאיר לו, אינו צריך להחזיק לו טובה? ואתם ישנים בלילה ואני מעלה לכם את האורה, אין אתם צריכים להחזיק לי טובה, ואל מי תדמיוני ואשוה. שאו מרום עיניכם וראו , בזכות מה עומדין אלה תולדות השמים, בזכות ואלה שמות. בזכות מה כל אלה עומדין, בזכות אלה העדות והחקים והמשפטים. מי ברא, אלה. המוציא במספר צבאם .
כתוב אחד אומר, לכלם שמות יקרא . וכתוב אחד אומר, לכלם בשם יקרא . אם שמות למה בשם, ואם בשם למה שמות. אלא כשהקדוש ברוך הוא רוצה, יקרא לכלם בשם אחד והם עומדים לפניו כאחד. וכשהוא רוצה, קורא לכל אחד בשמו, גבריאל, מיכאל, רפאל. הוי, לכלם שמות יקרא.
דבר אחר, לכלם שמות יקרא, הרי מלמעלן. מנין מלמטן, ראו קרא ה' בשם בצלאל.
מזכירין ומשבחים, מזכירין ומשחקים. מזכירין ומשבחים, ואתו אהליאב בן אחיסמך למטה דן , שבח לו, שבח לאמו, שבח למשפחתו, שבח למטה דן שכך יצא ממנו. מזכירין ומשחקין, ושם אמו שלמית בת דברי למטה דן , גנאי לו, גנאי לאמו, גנאי למשפחתו, גנאי למטה שיצא ממנו. מזכירין ומשחקין, עכן בן כרמי בן זבדי בן זרח למטה יהודה , גנאי לו, גנאי לאמו, גנאי למשפחתו, גנאי למטה שכך יצא ממנו.
ראו קרא ה' בשם בצלאל בן אורי בן חור. מה צרך לחזר להזכיר חור כאן, אלא שנתן נפשו להקדוש ברוך הוא. בשעה שבקשו לעשות את העגל, עמד כנגדם וגער בהם, ועמדו עליו והרגוהו. אמר לו הקדוש ברוך הוא, חייך, אני פורע לך. משל למה הדבר דומה. למלך שמרדו עליו לגיונותיו עמד שר צבאו ונלחם עמהם אמר להם במלך אתם מורדין עמדו עליו והרגוהו. בא המלך אמר להם: היכן שר צבא שלי. אמרו לו: הרגו אותו הלגיונות. אמר לו המלך, חייך וחיי, אלו ממון נתת עלי, הייתי פורע לך. עכשו כשנתת נפשך עלי, כל בנים שיצאו ממך, אני עושה אותן דכסין ואפרכין. כך חור נתן להקדוש ברוך הוא נפשו במעשה העגל. אמר לו הקדוש ברוך הוא, וכך עשית. חייך, כל בנים שיצאו ממך, אני מגדלן בעולם, שנאמר: ראו קרא ה' בשם בצלאל בן אורי בן חור,
וימלא אתו רוח אלהים. ולא תאמר בצלאל בלבד, אלא כל מי שעסק במלאכת המשכן, נתן בהם הקדוש ברוך הוא חכמה ודעת ובינה, שנאמר: ויעשו כל חכם לב בעשי המלאכה. ולא תאמר בבני אדם, אלא אפלו בחיה ובבהמה נתן בהם הקדוש ברוח הוא חכמה, שנאמר: אשר נתן ה' חכמה ותבונה בהמה,  שנתן הקדוש ברוך הוא חכמים בבני אדם ובבהמה. ומכלם לא נתפרסם אלא בצלאל, ראו קרא ה' בשם.
כל השבח הזה מהיכן בא, משבט יהודה. ומהיכן זכה לכל דעת ובינה הזו, בזכותה של אמו. זהו שאמר הכתוב, אז ראה ויספרה הכינה וגם חקרה, ויאמר לאדם .
רבי אחא ורבותינו. רבותינו אומרים: שני פעמים אומר את הדבר בינו לבין עצמו ואחר כך אומרו לישראל, שנאמר: אז ראה ויספרה, הרי אחד. הכינה וגם חקרה, הרי שנים. ואחר כך, ויאמר לאדם. ורבי אחא אומר, ארבעה פעמים היה אומר כל דבור ודבור, ואחר כך אומרו לישראל, שנאמר: אז ראה ויספרה וגו', ואחר כך ויאמר לאדם. ממי את למד, מיוכבד וממרים. מה כתיב בהם, ויקרא מלך מצרים למילדת ויאמר להן וגו' , וראיתן על האבנים , במקום שהולד נבנה, אם בן הוא וגו' . ולמה היו עושין כן. אלא שאמרו לו אסטרולוגין שלו, ביום הזה גואל ישראל נולד, ואין אנו יודעים אם מצרי הוא אם ישראל. באותה שעה כנס את כל המצריים, אמר להם: השאילו לי בניכם יום אחד, שנאמר: כל הבן הילוד . מישראל אין כתיב כאן, אלא כל הבן הילוד, בין מצרי בין ישראל, היארה תשליכהו .
ותיראן המילדת את האלהים וגו' . מה פרע להם הקדוש ברוך הוא, עשה להם בתים. ומה בתים עשה להם, בית כהנה ובית מלכות. יוכבד נטלה כהנה ומלכות, אהרן כהן גדול ומשה מלך, ויהי בישרון מלך . ומה שכר נטלה מרים חכמה, שנאמר: יראת אדני היא חכמה . שיצא ממנה בצלאל, שכתוב בו, ואמלא אתו רוח אלהים.