‎וירא והנה הסנה בער באש והסנה איננו אכל. מכאן אמרו, האש של מעלה מעלה לולבים ושורפת ואינה אוכלת ושחורה. והאש של מטה אינה מעלה לולבים והיא אדמה ואוכלת ואינה שורפת. לפיכך הסנה בער באש והסנה איננו אכל.
ויאמר משה אסרה נא ואראה. רבי יוחנן אמר: שלש פסיעות פסע משה. רבי שמעון בן לקיש אמר, לא פסע, אלא צוארו עקם. אמר לו הקדוש ברוך הוא: נצטערת לראות, חייך, שאתה כדאי שאגלה עליך. מיד ויקרא אליו אלהים מתוך הסנה. אמר לו הקדוש ברוך הוא: אתה אמרת הנני, חייך, שתבוא השעה ותתפלל על ישראל ומיד אני עונה אותך בלשון הזה: אז תקרא וה' יענה תשוע ויאמר הנני .