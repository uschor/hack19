 "ויאמר משה לחבב [בן רעואל המדיני חתן משה]" . חובב היה  [חותן משה], [או] רעואל היה . שנאמר : "ותבאנה אל רעואל אביהן" כשהוא אומר : "וחבר הקיני נפרד מקין מבני חבב חתן משה",  חובב היה שמו  [ולא] רעואל , ומה תלמוד לומר "ותבאנה אל רעואל אביהן"  מלמד שהתינוקות קורים לאבי אביהם אבא. רבי שמעון בן מנסיא אומר רעואל היה שמו, ריע של אל שנאמר : "ויבא אהרן וכל זקני ישראל [לאכל לחם לפני האלקים]". רבי דוסתאי אומר קיני היה שמו  שפירש ממעשה קנאי דבר שמקנאים בו למקום שנאמר : "הם קנאוני בלא אל" ואומר : "אשר שם מושב סמל הקנאה המקנה". רבי יוסי אומר קיני היה שמו  שקנה  [לו את התורה]. רבי ישמעאל ברבי יוסי אומר רעואל היה שמו  שריעה לאל שנאמר : "רעך ורע אביך אל תעזב". רבי שמעון בן יוחי אומר שני שמות היו לו חובב ויתרו, יתרו על שם שיתר פרשה אחת בתורה שנאמ : "ואתה תחזה מכל העם וגו'". והלא אף בידי משה היו מסיני שנאמר  "אם את הדבר הזה תעשה [וצוך אלהים]" ולמה נתעלם מעיני משה  כדי שיתלה הדבר ביתרו. חובב על שם שחיבב את התורה שלא מצינו בכל הגרים שחיבבו את התורה כיתרו, וכשם שחיבב יתרו את התורה כך חיבבו בניו את התורה  שנאמר : "ומשפחות סופרים ישבי יעבץ תרעתים שמעתים סוכתים". תרעתים על שם ששמעו תרועה מהר סיני, תרעתים על שם שהיו מתריעים  [ונענים], תרעתים על שם שלא היו מגלחים, תרעתים על שם שהיו יושבים בפתח שערי ירושלים. שמעתים על שם ששמעו מצות אביהם. סוכתים על שם שלא סכו את השמן, סוכתים על שם שהיו יושבים בסוכות. יושבי יעבץ שהניחו את יריחו והלכו  [ליעבץ למדבר יהודה אשר בנגב ערד ללמוד תורה הימנו] שנאמר  "ויקרא יעבץ לאלהי ישראל וגו' ויבא אלהים את אשר שאל" הם חסידים [בקשו מאלהים] ממי ילמדו והוא חסיד [בקש מאלהים] למי  [ללמד], באו חסידים ללמוד אצל חסיד שנאמר : "ובני קיני חתן משה וגו'" [וכן הוא אומר .  "ויאמרו לא נשתה יין כי יונדב בן רכב אבינו צוה עלינו לאמר וגו'".  "ובית לא תבנו וזרע לא תזרעו וגו' על פני האדמה אשר אתם גרים שם" אמר הואיל ובית זה עתיד ליחרב, תראו אותו כאלו הוא חרב עכשיו.  "ונשמע בקול יונדב בן רכב אבינו וגו'"  "ונשב באהלים ונשמע ונעש ככל אשר צונו יונדב אבינו".] ומנין שבניו של יונדב בן רכב  [מבני] בניו של יתרו [הם] שנאמר : "המה הקינים הבאים מחמת [אבי בית הרכבים]". [ו]מה שכר נטלו על כך, : "ולבית הרכבים אמר ירמיהו כה אמר ה' צבאות אלהי ישראל יען אשר שמעתם אל מצות יהונדב אביכם"  "לא יכרת איש ליונדב בן רכב עומד לפני כל הימים". ר' יהושע אומר: גרים נכנסים להיכל! והלא כל ישראל לא נכנסו להיכל! אלא שהיו יושבים כסנהדרים, ומורים דברי תורה. ויש אומרים: מבנותיהם נשואות לכהנים, והיו מבני בניהם מקריבים לגבי מזבח. והרי דברים ק"ו: ומה אלו, שקירבו את עצמם - כך קירבם המקום; ישראל שעושים את התורה - על אחת כמה וכמה! וכן אתה מוצא ברחב הזונה: מהו אומר  "ומשפחת בית עבודת הבוץ לבית אשבוע" - עבודת הבוץ - שהטמינה את המרגלים. עבודת הבוץ - שנשבעו לה המרגלים. ר' אליעזר אומר: זו רחב הזונה, שהיתה עסוקה באכסנאי. שמונה כהנים ושמונה נביאים עמדו מרחב הזונה, ואלו הם: ירמיהו חלקיהו ושריה ומחסיה וברוך ונריה וחנמאל ושלום. רבי יהודה אומר: אף חולדה הנביאה היתה מבני בניה של רחב הזונה, שנא'  "וילך חלקיהו הכהן ואחיקם בן עכבור ושפן ועשייה, ואומר  "הנה אנחנו באים בארץ, את תקות חוט השני הזה תקשרי". והרי דברים ק"ו: ומה מי שהיתה מעם שנאמר בו  "לא תחיה כל נשמה", על שקירבה עצמה - כך קירבה המקום; ישראל שעושים את התורה - על אחת כמה וכמה! וכן אתה אומר בגבעונים: מהו אומר  "ויהויקים ואנשי כוזיבא", ויהויקים - שקיים להם יהושע. כוזיבא - שכיזבו ליהושע, ואומר  "מארץ רחוקה מאוד באו עבדיך" ולא באו מארץ ישראל? והרי ק"ו: ומה אלו, שהם מעם שחייבים כלייה, על שקירבו עצמם - קירבם המקום; ישראל שעושים את התורה - על אחת כמה וכמה! וכן אתה מוצא ברות המואביה: מה אמרה לחמותה  "עמך עמי ואלהיך אלהי, באשר תמות אמות". אמר המקום: לא הפסדת כלום, הרי המלוכה שלך היא בעולם הזה ובעולם הבא!  "ויואש ושרף אשר בעלו למואב". יואש ושרף - זה מחלון וכליון: יואש שנתייאשו מן הגאולה, יואש שנתייאשו מדברי תורה, שרף ששרפו בניהם לעבודה זרה. "אשר בעלו למואב" - שנשאו נשים מואביות, "אשר בעלו למואב" - שהניחו ארץ ישראל ונהפכו בשדה מואב. "והדברים עתיקים" - כל אחד ואחד מפורש במקומו. "ויושבי נטעים" - זה שלמה, שהיה דומה לנטיעה במלכותו. "וגדרה" - זו סנהדרין, שהיתה יושבת וגודרת בדברי תורה. "עם המלך במלאכתו ישבו שם" - נמצאת אומר שלא מתה רות המואביה, עד שראתה שלמה בן בנה יושב ודן דינו של זונות, שנאמר "במלאכתו ישבו שם". והרי דברים ק"ו: ומה אם מי שהיתה מן העם שנאמר בו  "לא תבואו בם והם לא יבואו בכם", על שקירבה את עצמה - קירבה המקום; ישראל שעושים רצונו של מקום - על אחת כמה וכמה! ואם תאמר: בישראל לא היתה כן - והרי כבר נאמר  "ויאמר מלך מצרים למילדות העבריות". שפרה - זו יוכבד, פועה - זו מרים. שפרה - שפרה ורבה, שפרה - שמשפרת את הוולד, שפרה - שפרו ורבו ישראל בימיה. פועה - שהיתה פועה ובוכה על אחיה, שנאמר  "ותתצב אחותו מרחוק לדעה מה יעשה לו".  "ויאמר בילדכן את העבריות... ותראן המילדות את האלהים". "בתים" אלו, איני יודע מה הם, שנאמר  "מקצה עשרים שנה אשר בנה שלמה את הבתים - את בית ה'" - זו כהונה, "ואת בית המלך" - זו המלכות:
זכתה יוכבד לכהונה, ומרים למלכות, שנאמר  "וקוץ הוליד את ענוב ואת הובכה ומשפחות אחרחל" - זו מרים, שנאמר  "ותצאן כל הנשים אחריה". "בן הרום" - זו יוכבד, שנאמר  "כל חרם בישראל לך יהיה". נשאת מרים לכלב, שנאמר  "ותמת עזובה ויקח לו כלב את אפרת ותלד לו את חור... ואלה היו בני כלב בן חור... ודוד בן איש אפרתי היה מבית לחם יהודה". נמצא דוד מבניה של מרים! הא, כל המקרב עצמו - מן השמים מקריבים אותו:
חתן משה - זו יפה לו יותר מכולם, שנקרא חותנו של מלך: נוסעים אנחנו - נוסעים אנחנו מיד לארץ ישראל, לא כשם שבראשונה נוסעים וחונים - אלא מיד לארץ ישראל. וחכמים אומרים: מפני מה שיתף משה עצמו עמהם? נתעלם מעיני משה, וכסבור שנכנס עמהם לארץ ישראל. רבי שמעון בן יוחאי אומר: אינו צריך, שהרי כבר נאמר  "כי אנכי מת בארץ הזאת", שאין ת"ל "אינני עובר את הירדן"! - אלא שאף עצמותיו אינן עוברות את הירדן! אלא, מפני מה שיתף משה עצמו עמהם? - אמר: עכשיו ישראל אומרים, אם מי שהוציאנו ממצרים, ועשה לנו נסים וגבורות אינו נכנס - אף אנו אין נכנסים! ד"א: מפני מה שיתף משה עצמו עמהן? - שלא יאמר יתרו: משה אינו נכנס - אף אני איני בא! אל המקום אשר אמר ה' אותו אתן לכם - ואין לגרים בו חלק. ומה אני מקיים  "והיה השבט אשר גר הגר אתו..."? אלא, אם אינו ענין לירושה - תניהו ענין לכפרה: שאם היה בשבט יהודה - מתכפר לו בשבט יהודה, בשבט בנימן - מתכפר לו בשבט בנימן. ד"א: אם אינו ענין לירושה - תניהו ענין לקבורה: ניתן לגרים קבורה בארץ ישראל: לכה אתנו והטבנו לך - וכי יש בן ביתו של אדם שאין מטיבים לו? והרי דברים ק"ו: ואם לבן ביתו של אדם מטיבים לו, ק"ו לבן ביתו של מי שאמר והיה העולם: כי ה' דבר טוב על ישראל - וכי עד עכשיו אין דבר טוב על ישראל? והרי מעולם ה' דיבר טוב על ישראל: פיקד המקום לישראל להיטיב לגרים ולנהוג בהם ענוה: 