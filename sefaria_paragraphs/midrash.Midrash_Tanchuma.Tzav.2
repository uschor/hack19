דבר אחר, צו את אהרן. מה עסקו של אהרן כאן. ישראל מקריבין ואהרן נזכר. והכתוב אומר, צו את אהרן. והרי כתיב: צו את בני ישראל את קרבני לחמי. וכאן הוא אומר, צו את אהרן זאת תורת העולה. אמר הקדוש ברוך הוא, כל מי שהוא מעלה עצמו, סופו לילך באש, שנאמר: היא העולה על מוקדה. דור המבול, על שאמרו מה שדי כי נעבדנו, לפיכך נדנו באש, שנאמר: בעת יזרבו נצמתו בחמו וגו' . וכתיב: ויתרם אכלה אש . וכן הסדומיים, וה' המטיר על סדום ועל עמורה גפרית ואש . פרעה אמר, מי ה' אשר אשמע בקולו , ועלה את עצמו ואמר, לי יאורי ואני עשיתני . לפיכך, על מוקדה. שכן הוא אומר, וירעם משמים ה' , מנגה נגדו עביו עברו ברד וגחלי אש . וכן הוא אומר, ויהי ברד ואש מתלקחת . ואף סנחריב עלה את עצמו, שנאמר: עליתי מרום הרים ירכתי לבנון . ומה היה לו, ביד מלאכיך חרפת אדני . מה היה לו, ויצא מלאך ה' ויך במחנה אשור . הוא חרף על ידי מלאך, לפיכך ויצא מלאך ויך. ומה עשה לו, ותחת כבודו יקד יקד כיקוד אש . מהו תחת כבודו. ששרף אותם מבפנים והניח בגדיהם מבחוץ, שכבודו של אדם זו היא כסותו. ולמה הניח הקדוש ברוך הוא את בגדיהן. על שהיו בניו של שם, שנאמר: בני שם עילם ואשור . אמר הקדוש ברוך הוא, חיב אני לשם אביהם, שנטלו בגדיהם וכסו ערות אביהם, שנאמר: ויקח שם ויפת את השמלה . לפיכך הניח הקדוש ברוך הוא את בגדיהם ושרף את גופם, הדא הוא דכתיב: היא העולה על מוקדה. ואף נבוכדנצר עלה את עצמו ואמר, אעלה על במתי עב אדמה לעליון . אמר לו הקדוש ברוך הוא, חייך, לא דיך שכבר אמרת בלבבך השמים אעלה ממעל לכוכבי אל ארים כסאי , ולא עוד אלא אמרת, אעלה על במתי עב אדמה לעליון, למעלה אתה רוצה לעלות וכך אמר לחנניה וחבריו, ומן הוא אלה די ישיזבנכון מן ידי , ביתו שרפתי ועמו הגליתי ולא עמד עלי בביתו, ובביתי הוא יכל לי, מה עשה, השליכן לכבשן האש. מה עשה הקדוש ברוך הוא. רמז לכבשן ונעשה פלניא, ומי שראוי לישרף, לא נשרף. ומי שלא היה ראוי לישרף, נשרף. ותצא האש ושרפה חצי האמות. שאתה מוצא כשנתכנסו לחנכת צלמא, מתחלה שמונה אמות היו, שנאמר: באדין מתכנשין אחשדרפניא סגניא ופחותא אדרגזריא גדבריא דתבריא תפתיא וכל שלטני מדינתא וגו' , הרי שמונה אמות. וכשנתכנסו לראות לחנניה וחבריו, אין כתיב שם אלא ארבע אמות, ומתכנשין אחשדרפניא סגניא ופחותא והדברי מלכא . והיכן ארבע אמות, אלא קטל המון שביבא די נורא . ואף נבוכדנצר הרשע נשרף באש ונעשה אימת שירוף עליו. ולמה לא נשרף באש כלו. אמר הקדוש ברוך הוא, הניחו רשע זה חציו, כדי שידע על מי גדף. אמר לו הקדוש ברוך הוא, ומה, רשע, לא אמרת איני מבקש עוד להלך עם בני אדם אלא אעלה על במתי עב. חייך, כך אני עושה לך. ולך טרדין מן אנשא ועם חיות ברא להוה מדרך . כשם שהביא מכות על פרעה ועל מצרים, כך הביא על נבוכדנצר, שנאמר: אתיא ותמהיא די עבד עמי אלהא עלאה , שנפל אימת שירוף עליו. לכך נאמר: היא העלה על מוקדה. היא העלה על מוקדה, זו מלכות אדם שעלתה עצמה, שנאמר: אם תגביה כנשר ואם בין כוכבים וגו' . ונדונית באש, שנאמר: חזה הוית עד די קטילת חיותא והובד גשמה ויהיבת ליקדת אשא . אמר הקדוש ברוך, והיה בית יעקב אש ובית יוסף להבה ובית עשו לקש וגו' . ומה דבר. על ידי משה, שנאמר: היא העולה על מוקדה. ואחר כך, ועלו מושיעים בהר ציון לשפט את הר עשו . סיסרא שחרף, שכתוב בו, והוא לחץ את בני ישראל בחזקה , בחרופין ובגדופים, לפיכך נדון באש, שנאמר: מן שמים נלחמו, הכוכבים ממסלותם . ולעולם הבא, כשהקדוש ברוך הוא נפרע מעשו, מה עשו עושה, מתעטף בטליתו כזקן ובא ויושב לו אצל יעקב. מנין, שכן כתיב: אם בין כוכבים שים קנך . ואין כוכבים אלא ישראל, שנאמר: הבט נא השמימה וגו' , וכתיב: כה יהיה זרעך . ומה יעקב אומר לו. אחי, אתה לא תהא אחי כיוצא בי, שנאמר: אהי דבריך מות, אהי קטבך שאול, נחם יסתר מעיני . אהי דבריך מות, גזרות שהיית גוזר עלי, דו פרצופים היית גוזר עלי שאעבד עבודה זרה. ואלו הייתי עושה, הייתי חיב מיתה בידי שמים. ואם לא אני עובד אותה, אתה הורג אותי. לפיכך, אהי דבריך מות. אהי קטבך שאול, לשון אלנסט״י קטבך, קאטאב״א, שאול. כיון שעשו יורד לשאול, ישתיר יעקב לבדו, שנאמר: והיה בכל הארץ נאם ה' פי שנים בה יכרתו יגועו, והשלישית יותר בה . ואין שלישית אלא ישראל, שנאמר: יהיה ישראל שלישיה . וישראל על שעשו עצמם נבזים ושפלים, שנאמר: וגם אני נתתי אתכם נבזים ושפלים , ומתנחמים ונגאלים באש, שנאמר: ואני אהיה לה נאם ה' חומת אש סביב . כיון שעשו מסתלק מן העולם, הקדוש ברוך הוא וישראל משתירין, שנאמר: אחת היא יונתי תמתי . וכן הוא אומר, ה' בדד ינחנו ואין עמו אל נכר . 