אחרי מות שני בני אהרן. זה שאמר הכתוב: הכל כאשר לכל, מקרה אחד לצדיק ולרשע, לטוב ולטהור ולטמא, ולזבח ולאשר איננו זבח, כטוב כחטא, כנשבע כאשר שבועה ירא . שלמה היה מביט וצופה בכל הדורות בצדיקים וברשעים, ורואה דברים שמגיעים לרשעים, מגיעים לצדיקים, ואומר: זה רע בכל אשר נעשה תחת השמש , הכל כאשר לכל. מקרה אחד לצדיק, זה אברהם שנקרא צדיק, שנאמר: כי ידעתיו למען אשר יצוה וגו' לעשות צדקה . ולרשע, זה נמרד שהמריד את כל העולם על הקדוש ברוך הוא. זה מת וזה מת. הרי, מקרה אחד לצדיק ולרשע. לטוב ולטהור ולטמא. לטוב, זה משה, שנאמר: ותרא אותו כי טוב הוא . ולטהור, זה דוד, שנאמר: וישלח ויביאהו והוא אדמוני עם יפה עינים וטוב ראי . ולטמא, זה נבוכדנצר. דוד בנה בית המקדש ומלך ארבעים שנה, ונבוכדנצר החריבו ומלך ארבעים שנה. ולזבח ולאשר איננו זבח. ולזבח, זה שלמה, שנאמר: ויזבח שלמה את זבח השלמים . ולאשר איננו זבח, זה ירבעם שבטל את ישראל מלעלות לרגל לבית המקדש, שנאמר: רב לכם מעלות ירושלים , זה מלך אחר זה. כטוב, זה משה, שנאמר: ותרא אותו כי טוב הוא . כחוטא, אלו מרגלים, שכתוב בהם, חטאים תרדף רעה . משה לא נכנס לארץ, ומרגלים לא נכנסו לארץ. כנשבע, זה צדקיה, שכתוב בו, וגם במלך נבוכדנצר מרד אשר השביעו באלהים . ונתעורו עיניו, שנאמר: ואת עיני צדקיהו עור . כאשר שבועה ירא, זה שמשון, שנאמר: השבעו לי פן תפגעון בי אתם . ונתעורו עיניו, שנאמר: ויאחזוהו פלשתים וינקרו את עיניו . לפיכך אמר שלמה, זה רע בכל אשר נעשה תחת השמש . דבר אחר, כטוב כחוטא. כטוב, אלו בניו של אהרן. כחוטא, אותן שחלקו, קרח ועדתו שקרבו כדי לחלק על משה ונשרפו, שנאמר: ואש יצאה מאת ה' . ובניו של אהרן נכנסו להקריב, ותצא אש מלפני ה' ותאכל אותם . רבי אבא בר כהנא פתח קרא, לשחק אמרתי מהולל ולשמחה מה זה עושה , מה מערבב שחוק של רשעים ששוחקים בבתי טרטיאות ובבתי קרקסיאות שלהם. ולשמחה מה זה עושה, מה טיבן של תלמידי חכמים להיות עושה שם. דבר אחר, לשחק אמרתי מהולל. אמר רב אחא, אמר שלמה דברים ששוחקין עליהם מדת הדין הוללים. כתיב: לא ירבה לו סוסים ולא ישיב וגו' . וכתיב: ויהי לו ארבעים אלף ארוות סוסים . וכתיב: לא ירבה לו נשים . וכתיב: ויהי לו שבע מאות נשים . וכתיב: וכסף וזהב לא ירבה לו מאד . וכתיב: ויתן המלך את הכסף בירושלים כאבנים , ולא היו נגנבות, אמר רבי יוסי בר חנינא, היו אבני עשר אמות ואבני שמנה אמות. תני רבי שמעון בן יוחאי, אפלו משקלות שהיו בימי שלמה, של זהב היו, דכתיב: אין כסף נחשב בימי שלמה למאומה . ולשמחה מה זה עושה. אמר לו הקדוש ברוך הוא, מה העטרה הזאת בידך, רד מכסאך. באותה שעה ירד מלאך בדמות שלמה וישב על כסאו. והיה שלמה מחזר על הפתחים בכל בתי כנסיות ובבתי מדרשות בירושלים ואומר: אני קהלת הייתי מלך על ישראל בירושלים . והן אומרין לו, שלמה המלך יושב על כסאו, ואתה יושב ומשתטה ואומר אני קהלת. והיו מכין אותו בקנה, ונותנין לפניו קערה של גריסין לאכל. באותה שעה אמר, וזה היה חלקי מכל עמלי . ויש אומרים: קנה בידו. ויש אומרים: קודו. ויש אומרים: קו שררתיה. באותה שעה אמר שלמה, הבל הבלים אמר קהלת . לשחק אמרתי מהולל . אמר רבי פנחס, מה מערבב שחוק ששחקה מדת הדין על דור המבול, שנאמר: שורו עבר ולא יגעיל, ישלחו כצאן עויליהם, ישאו בתף וכנור, יבלו בטוב ימיהם . כיון שאמרו, מה שדי כי נעבדנו . אמר להם הקדוש ברוך הוא, ולשמחה מה זה עושה. חייכם, אני מאבד זכרכם מן העולם הזה, הדא הוא דכתיב: וימח את כל היקום וגו' . דבר אחר, לשחק אמרתי מהולל, מה מערבב שחוק ששחקה מדת הדין על הסדומיים, שנאמר: ארץ ממנה יצא לחם וגו', מקום ספיר אבניה וגו', נתיב לא ידעו עיט וגו', לא הדריכוהו בני שחץ . כיון שאמרו נשכח תורת רגל מארצנו, מיד פרץ נחל מעם גר וגו' . אמר להם הקדוש ברוך הוא, ולשמחה מה זה עושה . חייכם, אני אשכח אתכם מן העולם, שנאמר: וה' המטיר על סדום וגו' . דבר אחר, לשחק אמרתי מהולל. מה מערבב שחוק ששחקה מדת הדין עם אלישבע בת עמינדב, שראתה ארבע שמחות ביום אחד. ראתה יבמה מלך, ובעלה כהן גדול, ואחיה נשיא, ושני בניה סגני כהנה. כיון שנכנסו להקריב קרבן, יצאו שרופים. נהפכה שמחתה לאבל, שנאמר: וידבר ה' אל משה אחרי מות שני בני אהרן. 