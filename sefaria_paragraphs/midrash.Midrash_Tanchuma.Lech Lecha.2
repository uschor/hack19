‎רבי ברכיה פתח, אחות לנו קטנה ושדים אין לה וגו' . במה הכתוב מדבר, באברהם כשהשליכו נמרוד לתוך הכבשן. קטנה, שעדין לא עשה לו הקדוש ברוך הוא נסים. ולמה נקראת אחות? שאחה את העולם לפני הקדוש ברוך הוא, כאדם הזה שקורע ומאחה, לפיכך נקרא אחות.
ושדים אין לה, שעדין לא היו לו בנים. מה נעשה לאחותנו ביום שידבר בה , ביום שאמר נמרוד להשליכו לכבשן האש. אם חומה היא נבנה עליה טירת כסף , אם נותן נפשו כחומה זו שהיא עומדת בפני מלחמות הרבה וימסר עצמו על קדשת השם, נבנה עליה טירת כסף, אלו ישראל, שקראם כנפי יונה נחפה בכסף . ואם דלת היא , אם דל הוא מלמסר נפשו על קדשת השם, נצור עליה לוח ארז , מה צורה שבלוח ארז נוחה להתטשטש, כך אברהם איני משגיח עליו. 
אמר אברהם, אני חומה , למסר נפשי על קדשת שמך. ולא אני בלבד, אלא ושדי כמגדלות , בני בניו חנניה מישאל ועזריה ודורו של רבי חנניה בן תרדיון וחבריו, שיתנו נפשם על קדשת שמך. לפיכך אז הייתי בעיניו כמוצאת שלום , שיצא שלום מן הכבשן. אתה מוצא תרח אביו עושה צלמים היה ועובד אותן, אמר לו הקדוש ברוך הוא, לך לך מארצך וגו'.