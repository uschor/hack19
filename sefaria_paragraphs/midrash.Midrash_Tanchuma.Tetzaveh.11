‎וזה הדבר אשר תעשה. זה שאמר הכתוב: כבוד חכמים ינחלו , אלו ישראל. וכסילים מרים קלון , אלו עובדי עבודה זרה. ואימתי נחלו ישראל כבוד? בשעה שקבלו את התורה.
אמר רבי יוחנן: ששים רבוא של מלאכי השרת ירדו עם הקדוש ברוך הוא לסיני, שנאמר: רכב אלהים רבתים אלפי שנאן , והיו נותנין עטרות בראש כל אחד ואחד מישראל. אמר רבי אבא בר כהנא: כשעמדו ישראל על הר סיני ואמרו כל אשר דבר ה' נעשה ונשמע , מיד חבבן הקדוש ברוך הוא ושלח לכל אחד ואחד מהן שני מלאכים, והיה אחד חוגר לו זינו, ואחד נותן לו עטרה בראשו.
אמר רבי סימון: פורפראות הלבישן, שנאמר: ואלבשך רקמה . רבי הונא דצפורין אמר: זונאיות חגר להם, שנאמר: ואחבשך בשש . רבי שמעון בן יוחאי אומר: כלי זין חגר להם ושם המפרש חקוק עליו. לפיכך, כבוד חכמים ינחלו, אלו ישראל שנחלו כל השבח הזה מסיני. וכסילים מרים קלון, אלו אמות העולם שנטלו אפופסיס שלהן מסיני. מנין? אמר רבי יוחנן: שנאמר: והגוים חרב יחרבו . הוי קורא בו: חורב יחרבו, מחורב נחרבו. הוי וכסילים מרים קלון.
דבר אחר, כבוד חכמים ינחלו, זה דוד ושלמה בנו שבנו בית המקדש ונטלו כבוד. וכסילים מרים קלון, אלו האמות שהחריבוהו, הקדוש ברוך הוא עושה להן קלון. ראה מה כתיב: אדני בעיר צלמם תבזה . ולמה בעיר? המשל אומר: מקום שהלסטים מקפח, שם הוא נתלה. לפיכך, אדני בעיר צלמם תבזה. הוי וכסילים מרים קלון. כבוד חכמים ינחלו, זה משה ואהרן. וכסילים מרים קלון, אלו דתן ואבירם. למה? בשעה שירד להם המן לישראל, אמר להם משה: איש אל יותר ממנו עד בקר. ולא שמעו אל משה ויותרו אנשים ממנו . ומי היו אלו? דתן ואבירם. אמר רבי יהושע דסכנין בשם רבי לוי: מהו וירם תולעים ויבאש . היתה קלאנין של תולעים יוצאין מתוך אהליהם של דתן ואבירם ונכנסין לתוך אהליהם של ישראל. הוי וכסילים מרים קלון. דבר אחר, כבוד חכמים ינחלו, זה שבט הלוי, וכסילים מרים קלון, זה קרח ועדתו. דבר אחר, כבוד חכמים ינחלו, זה אהרן ובניו, שנתבססה כהנה גדולה בידם על פי הדבר, שנאמר: וזה הדבר אשר תעשה להם.