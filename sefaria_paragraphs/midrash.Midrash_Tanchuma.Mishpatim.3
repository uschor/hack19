‎ואלה המשפטים. אמר רבי אבהו בשם רבי יוסי בן זמרא: כל מקום שנאמר אלה, פוסל הראשונים. ואלה, מוסיף על האחרונים ועל הראשונים שבח, כדעת הזו אתה פותר את כלם. ואף כאן, ואלה המשפטים, שמוסיף על הראשונים שבח, שנאמר: שם שם לו חק ומשפט וגו'  לפניהם, ולא לפני אמות העולם.
מנין לבעלי דינין של ישראל שיש להם דין זה עם זה שיודעים שאמות דנין אותו הדין כדיני ישראל שאסור להזדקק לפניהם. תלמוד לומר: אשר תשים לפניהם. לפני ישראל ולא לפני אמות העולם. שכל מי שמניח דיני ישראל והולך לפני אמות העולם, כפר בהקדוש ברוך הוא תחלה, ואחרי כן כפר בתורה, שנאמר: כי לא כצורנו צורם ואיבינו פלילים . משל למה הדבר דומה? לחולה שנכנס הרופא לבקרו. אמר לבני ביתו: האכילוהו והשקוהו כל מה שרוצה, אל תמנעו ממנו כלום. נכנס אל אחר, אמר לבני ביתו, הזהרו שאל יאכל דבר פלוני ואל ישתה דבר פלוני. אמרו לו: לזה אמרת לאכל כל מה שהוא רוצה, ולזה את אומר: את אומר, אל יאכל. אמר להן: החולה הראשון אינו של חיים. לפיכך אמרתי להם אל תמנעו לו כלום, בין יאכל ובין לא יאכל, ימות. אבל זה שהוא של חיים, אמרתי אל יאכל דבר פלוני, שלא יכביד את חליו. וכן חקות הגוים, שנאמר: כי חקות העמים הבל הוא . וכתיב: וגם אני נתתי להם חקים לא טובים ומשפטים לא יחיו בהם . אבל לישראל נתתי להם מצות וחקים טובים, שנאמר: ושמרתם את חקתי ואת משפטי אשר יעשה אתם האדם וחי בהם .
ואלה המשפטים. אמר הקדוש ברוך הוא לישראל, אם עשיתם אתם את הדין ואין אתם מזדקקין לפני אמות העולם, אבנה לכם בית המקדש וישבו בה סנהדרין, שנאמר: ואשיבה שפטיך כבראשונה וגו' . וכתיב: ציון במשפט תפדה וגו'  וכתיב: כה אמר ה' שמרו משפט ועשו צדקה כי קרובה ישועתי לבוא וגו' .