נדרים פרק ו - לא פסקא. [קונם תבשיל שאיני טועם, אסור במעשה קדרה רך, ומתר בעבה וכו'. והא, מתבשיל נדר? אמר אביי: האי תנא, כל מידי דמתאכיל ביה ריפתא, 'תבשיל' קרו ליה. והתניא: הנודר מן התבשיל, אסור בכל מיני תבשיל, ואסור בצלי ובשלוק ובמבשל. ואסור בהיטריותרכות, שהחולין אוכלין בהן פתן. איני? והא רבי ירמיה חלש, על לגביה ההוא אסיא לאסיוה, חזא קרא דמחת בביתיה, שבקיה ונפק. אמר: מלאך־מותא אית ליה לדין בביתיה, ואנא איעול לאסאה יתיה? לא קשיא, הא ברכיכי, הא באשוני. רבא בר עולא אמר: הא בקרא גופיה, והא בגויה דקרא, דאמר רב יהודה: לוליבא דקרא, בסילקא, לוליבא דכיתנא, בכותחא, ודבר זה אסור לאמרו בפני עם־הארץ. רבא אמר: מאן חולין? רבנן. רבא לטעמיה דאמר רבא: כמאן מצלינן על קצירי ועל מריעי, [כמאן? כרבי יוסי]. מדאמר: 'קצירי ומריעי', שמע מינה: 'קצירי', קצירי ממש, 'מריעי', רבנן. ומתר בעבה, מתניתין דלא כבבלאי, דאמר רב זירא: בבלאי טפשאי, דאכלי לחמא בלחמא. אמר רב חסדא: דמשאיל להון להלין נקדני דהוצל: הדין דיסא, היכין מעלי למיכלה? דחטי, בלחמא דחטי. ודשערי, בלחמא דשערי. או דלמא, דחטי בדשערי. ודשערי בדחטי? רבא אכליה בחסיסי. רבה בר רב הונא אשכחיה לרב הונא דקאכיל דיסא באצבעתיה, אמר ליה: אמאי קאכיל מר בידיה? אמר ליה: הכי אמר רב: דיסא באצבעתא, בסים, כל־דכן בתרתין, וכל־דכן בתלת. אמר ליה רב לחיא בריה, וכן אמר ליה רב הונא לרבה בריה: מזמנים לך למיכל דיסא, עד פרסה. למיכל בישרא דתורא, עד תלתא פרסין]. אמר ליה רב לחיא בריה, וכן אמר ליה רב הונא לרבה בריה: כל מידעם לא תפלוט קמיה רבך, לבר מן קרא ודיסא, שהן דומין לפתילה של אבר, ואפלו קמי שבור מלכא, פלוט. רבי יהודה ורבי יוסי, חד אכיל דיסא באצבעתיה, וחד אכיל בהוצא. אמר ליה דאכיל באצבעתיה לדאכיל בהוצא: עד מתי אתה מאכילני רקך? אמר ליה דאכיל בהוצא לדאכיל באצבעתיה: עד מתי אתה מאכילני צאתך.
רבי יהודה ורבי שמעון, איתו לקמיהו בלוספין, רבי יהודה אכל, ורבי שמעון לא אכל. אמר ליה רבי יהודה: מאי טעמא לא אכיל מר? אמר ליה רבי שמעון: אלו, אין יוצאין מבני מעים כל עקר! אמר ליה רבי יהודה: כל־שכן, שנסמך עליהן למחר.
לב רבי יהודה הוה יתיב קמיה דרבי טרפון, אמר ליה רבי טרפון: היום פניך צהבין. אמר ליה: אמש יצאו עבדיך לשדה, והביאו לנו תרדין, ואכלנום בלא מלח, ואם אכלנום במלח, כל־שכן שהיו פנינו צהבים. אמרה ליה ההיא מטרוניתא לרבי יהודה: מורה ורוי? אמר לה: הימנותא בידה דההיא אתתא, אי טעימנא אלא קדושא ואבדלתא, וארבעה כסי דפסחא, וחוגרני צדעאי מן הפסח ועד עצרת, אלא:  "חכמת אדם תאיר פניו". אמר ליה ההוא מינא לרבי יהודה: פניך דומין או כמלוי רבית, או כמגדלי חזירים. אמר ליה: ביהודאי, תרויהו אסירין!  אלא עשרים וארבעה בית־הכסא אית לי מביתי ועד בי מדרשא, וכל שעה ושעה לכל אחד ואחד אני נכנס. רבי יהודה, כד אזיל לבי מדרשא, שקיל גולפא על כתפיה, אמר: "גדולה מלאכה שמכבדת את בעליה". רבי שמעון שקיל צנא על כתפיה, אמר: "גדולה מלאכה שמכבדת את בעליה". דביתהו דרבי יהודה נפקת, נקיטת עמרא, עבדת גלימא דהוטבי, כד נפקא לשוקא, מכסיא  [ביה], וכד נפיק רבי יהודה לצלויי, הוה מכסי ומצלי, וכד מכסי  [ביה] הוה מברך: "ברוך שעטני מעיל". זימנא חדא גזר רבן שמעון בן גמליאל תעניתא, רבי יהודה לא אתא לבי תעניתא. אמרו ליה: לא אית ליה כסויא. שדר ליה גלימא, ולא קביל. דלי ציפתא, אמר ליה לשליחא: חזי מאי איכא, מיהו לא ניחא לי דאיתהני בהאי עלמא.
לג רבי עקיבא, איקדשת ליה ברתיה דבר כלבא־שבוע, שמע בר כלבא־שבוע, אדרה הנאה מכל נכסיה. אזלא ואיתניסיבת ליה בסיתוא. הוו גנו בי־תבנא, הוה קא מנקיט ליה תבנא מן מזייה, אמר לה: אי הואי לי, רמינא ליך ירושלים דדהבא! אתא אליהו, אידמי להון כאינשא, וקא קרי אבבא, אמר להו: הבו לי פורתא דתבנא, דאולידת אתתאי, ולית לי מידעם לאגנוייה. אמר לה רבי עקיבא לאינתתיה: חזאי האי גברא, דאפלו תבנא לא אית ליה. אמרה ליה: זיל הוי בבי־רב. אזל הוה תרתי־סרי שנין קמי רבי אליעזר ורבי יהושע. למישלם תרתי־סרי שנין, קם ואתא לביתיה, שמע מאחורי ביתיה דקא אמר לה רשע לדביתהו: שפיר עביד לך אבוך! חדא: דלא דמי ליך. ועוד: שבקך ארמלות חיות כולהון שנין. אמרה ליה: אי מינאי דילי ציית, ליהוי תרתי־סרי שנין אחרינא. אמר: הואיל ויהבת לי רשותא, אהדר לאחורי. הדר, אזל, הוה תרתי סרי־שנין אחרניתא, אתא בעשרין וארבעה אלפין זוגין תלמידין, נפק כולי עלמא לאפיה, ואף היא קדמת למיפק לאפיה, אמר לה האי רשיעא: ואת, להיכן אזלת? אמרה ליה:    ["יודע צדיק נפש בהמתו"]. אתת לאיתחזא ליה, קא מדחו לה רבנן, אמר להם: הניחו לה, שלי ושלכם, שלה הוא. שמע אבוה, אתא ואיתשיל על נדריה, ואישתרי מן נכסיה.
לד מן שית מילי איעתר רבי עקיבא; מן בר כלבא־שבוע, ומן אילא דספינתא, דכל ספינתא עבדין לה  [מין עינא]. זמנא חדא אנשיוה על כיף ימא, אתא הוא, אשכחיה. ומן גוזא, דזמנא חדא יהיב ארבעה זוזי לספונאי, אמר להון: איתו לי מידעם, ולא אשכחו אלא גוזא על כיף ימא, איתוהי ליה, אמרו ליה: יעביד מרנא עליה, אישתכח דהוה מלי דינרי. דזמנא חדא טבעה ספינתא, וכולי עסקא הוה מחית בההוא גוזא, ואשתכח ההוא זמנא [דמן דסרוקיתא], ומן מטרוניתא, ומן אשתו של טורנוסרופוס, ומן קטיעא בר שלום.
לה רב גמדא יהב ארבעה זוזי לספונאי לאתויי בהון מידעם, לא אשכחו, איתו ליה בהון קופא, אישתמיט, עייל לחורתא, חפרו בתריה, אשכחוה דרביעעל מרגליתא, איתיאו ליה כולהון.
לו אמרה ליה בת קיסר לרבי יהושע בן חנניה:  [תורה] מפארה בכלי מכער? אמר לה: לא למדת מבית אביך במה מחתין יין? אמרה ליה: במאני דפחרא. אמר לה: כולי עלמא במאני דפחרא, ואתון במאני דפחרא? אתון אחיתו במאני דכספא ודהבא! אזלת ורמת חמרא במאני דכספא ודהבא, וסרי. אמר לה: אף אוריתא כן. אמרה ליה: והאיכא שפירי וגמירי? אמר לה: אי הוו סנין, הוו גמירי טפי.
לז ההיא דאתת לקמיה דרב יהודה [מנהרדעא] לדינא, ואתחיבת [מן] דינא. אמרה ליה: שמואל רבך הכי דנן? אמר לה: ידעת ליה? אמרה ליה: אין, גוצא, ורבה כריסיה, אוכם, ורבה שיניה, אמר לה: לבזוייה קא אתית? תהוי ההיא אנתתא בשמתא, פקעת ומיתא.
ההוא גברא דיהב עבדא לחבריה לאגמוריה אלפא מיני לפדי, אגמריה תמני מאה, אזמניה לדינא לקמיה דרבי, אמר רבי: אבותינו אמרו: "נשינו טובה", אנו, אפלו בעינינו לא ראינו.
לח רבי עבד ליה הלולאלרבי שמעון בריה,  כתב על בית גננא: עשרים וארבעה אלפין רבואין דינרין נפקי על בית גננא דין, ולא אזמניה לבר־קפרא. אמר  [ליה:] אם לעוברי רצונו כך, לעושי רצונו על אחת כמה וכמה? אזמניה. אמר: לעושי רצונו בעולם הזה כך, לעולם הבא, על אחת כמה וכמה? יומא דמחיךביה רבי, אתיא פורענותא בעלמא. אמר ליה לבר־ קפרא: לא תבדחן, ויהיבנא לך ארבעין גריוי חיטי. אמר ליה: ליחזי מר, דבכל גריוא דבעינא, שקילנא. שקל דיקולא רבה, טחייה בכורא, וסחפיה על רישיה ואזל ואמר ליה: ליכול לי מר ארבעין גריוי חיטי דרשינן בך, אחיך רבי. אמר ליה: לאו אזהרתך דלא תבדחן? אמר ליה: חיטי דרשינן קא נסיבנא. אמר לה בר־קפרא לברתיה דרבי: למחר שתינא חמרא בריקודא דאבוך, ובקורקני דאמך.
לט בן אלעשה, חתניה דרבי הוה, ועשיר גדול היה,  [אזמניה] לבי הלולא דרבי שמעון בר רבי. אמר ליה בר־קפרא לרבי: מאי:  'תועבה'? כל דאמר ליה רבי דהכי הוא 'תועבה', אקשיה בר־קפרא. אמר ליה:  פריש את! אמר ליה: תיתי דביתהו, תרמי לי נטלא! אתיא רמיא ליה. אמר ליה לרבי: קום רקוד לי ואומר לך. הכי אמר רחמנא: 'תועבה', תועה אתה בה. לכסא אחרינא, אמר ליה: מאי  'תבל'? אמר ליה כענינא קדמאה. אמר ליה: עביד לי דאימר לך. עביד, אמר ליה: 'תבל הוא' תבלין יש בה? מי שניא הדא ביאה מכלהון אבתבר ביאות? ומאי  'זמה'? אמר ליה: עביד וכו' אמר ליה: זו מה היא? לא יכיל בן אלעשה למסבל, [קם] ונפק, הוא ואנתתיה מתמן.
מאי בן אלעשה? דתניא: לא לחנם פזר בן אלעשה את מעותיו, אלא להראות בהן תספרת של כהן גדול, דכתיב:  "כסום יכסמו את ראשיהם". תנא: כעין לולינית. מאי 'לולינית'? אמר רב יהודה: תספרתא יחידתא. היכי דמי? אמר רבא: ראשו של זה בצד עקרו של זה, והינו תספרת של כהן גדול. [כתיב  "וימן ה' דג גדול לבלע את יונה". והכתיב:  "ויתפלל יונה וגו' ממעי הדגה"? הא לא קשיא, דלמא פלטיה דג גדול, ובלעיה דג קטן וכו'].