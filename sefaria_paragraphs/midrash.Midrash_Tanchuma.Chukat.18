מה כתיב אחריו, וישמע הכנעני מלך ערד. את מוצא, שכיון שמת אהרן, נסתלקו ענני כבוד ונראו כאשה פרועה. ומי היה מלך ערד. זה עמלק, שנאמר: עמלק יושב בארץ הנגב , והיה יושב על הפרצה. כיון ששמע שמת אהרן ונסתלקו ענני כבוד, מיד נתגרה בהם. דרך האתרים, התיר הגדול שתר להם את הדרך, שנאמר: וארון ברית ה' נוסע לפניהם דרך שלשת ימים לתור וגו' . וילחם בישראל, עמלק היה. למה קראו כנעני. לפי שנאסרו ישראל להלחם בבני עשו, שנאמר: אל תתגרו בם כי לא אתן לכם וגו' . כשבא עמלק ונתגרה בהם פעם אחרת, אמר להם הקדוש ברוך הוא, אין זה אסור עליכם כבני עשו, אלא הרי הוא לכם ככנענים, שנאמר: בהם, כי החרם תחרימם החתי והאמורי הכנעני . לכך נקרא כנעני. לפי שמעולם רצועה מרדות היה עמלק לישראל. את מוצא כיון שאמרו, היש ה' בקרבנו אם אין , מיד, ויבא עמלק . וכאן: ויראו כל העדה כי גוע אהרן, וישמע הכנעני מלך ערד יושב הנגב כי בא ישראל וגו' וילחם בישראל וישב ממנו שבי. ויאמרו איש אל אחיו נתנה ראש ונשובה מצרימה , וירד העמלקי והכנעני וגו' ויכום ויכתום עד החרמה . את מוצא כשמת אהרן, יצא עליהם עמלק, וחזרו לאחוריהן שבע מסעות, שנאמר: ובני ישראל נסעו מבארות בני יעקן מוסרה, שם מת אהרן . וכי שם מת אהרן. והלא בהר ההר מת, דכתיב: וימת אהרן שם בהר ההר וירד משה וגו', והפסוקים מוכיחין שהן שבע מסעות. ללמדך, שחזרו לאחוריהן.