וידבר ה' אל משה ואל אהרן לאמר , בשמונה עשר מקומות אתה מוצא משה ואהרן שוים, כנגד שמונה עשרה ברכות, שלשה אבות הראשונים, משם אתה מוצא קבע שמתפללים שלש פעמים ביום, אברהם קבע תפלת בקר, שנאמר : וישכם אברהם בבקר וגו', ואין עמידה, אלא תפלה, שנאמר : ויעמד פינחס ויפלל. יצחק קבע תפלת המנחה, שנאמר : ויצא יצחק לשוח, ואין שיחה אלא תפלה, שנאמר : תפלה לעני כי יעטף וגו'. יעקב קבע תפלת הערב, שנאמר : ויפגע במקום וגו', ואין פגיעה אלא תפלה, שנאמר : ואתה אל תתפלל בעד העם הזה וגו'. בשמונה עשר מקומות משה ואהרן מזוגין, רמז לשמונה עשרה ברכות, כנגד שמונה עשרה אזכרות שכתובות בשמע ישראל, : ובמזמור לדוד הבו לה' בני אלים. שלשה אבות התקינו שמתפללים שלש פעמים ביום ומשה ואהרן, ומן האזכרות האלו למדנו לשמונה עשרה ברכות.
איש על דגלו וגו' , הדא הוא דכתיב : נרננה בישועתך ובשם אלהינו נדגל וגו', אמרו ישראל להקדוש ברוך הוא, הרי אנו מרננים בישועתך, מה שעשית לנו בשמך נרננה בישועתך, : ויושע ה' ביום ההוא את ישראל, ויושע כתיב, כביכול ישראל נגאלים וכאלו הוא נגאל, ובשם אלהינו נדגל, שקבע הקדוש ברוך הוא שמו בשמנו ועשה אותנו דגלים, שנאמר: איש על דגלו.
חבה גדולה חבבן הקדוש ברוך הוא שעשאם דגלים כמלאכי השרת, כדי שיהיו נכרין, ומנין שהוא אהבה לישראל, שכן שלמה אומר : הביאני אל בית היין ודגלו עלי אהבה, אמר רבי אבהו מה תלמוד לומר הביאני אל בית היין וגו', למה הדבר דומה לעשיר שהיה לו אוצר מלא יין ונכנס לבדקו ומצאו כלו חמץ, בא לצאת מתוך האוצר ומצא חבית אחת יין טוב, אמר חבית זו עומדת עלי כמלא אוצר. כך ברא הקדוש ברוך הוא שבעים אמות ומכלם לא מצא הניה אלא בישראל, שנאמר: הביאני אל בית היין, ומנין שיין עולה שבעים, י' עשרה, י' עשרה, נ' חמשים, הרי שבעים. ומכלם ודגלו עלי אהבה. רבי יהודה אומר הביאני אל בית היין, למרתף הגדול של יין, זה סיני, ולמדני משה תורה שהיא נדרשת מ"ט פנים. ודגל"ו עלי אהבה, אמר רבי חנינא בראשונה כל מי שהיה מראה איקונין של מלך באצבע היה נהרג, והתינוקות הולכים לבית המדרש ומראים את האזכרות באצבע, אמר האלהים ודגלו עלי אהבה, וגודלו עלי אהבה. רבי יששכר אומר ודגלו עלי אהבה, אפלו אדם יושב ועוסק בתורה ומדלג מהלכה להלכה ומפסוק לפסוק, אמר הקדוש ברוך הוא חביב הוא עלי, ודגלו עלי אהבה, ודלוגו עלי אהבה. דבר אחר, ודגלו עלי אהבה, אמר הקדוש ברוך הוא יש לאמות דגלים ואין חביב עלי אלא דגלו של יעקב, הדא הוא דכתיב: ודגלו עלי אהבה. דבר אחר, הביאני אל בית היין, בשעה שנגלה הקדוש ברוך הוא על הר סיני ירדו עמו כ"ב רבבות של מלאכים, שנאמר : רכב אלהים רבתים אלפי שנאן, והיו כלם עשוים דגלים דגלים, שנאמר : דגול מרבבה, כיון שראו אותן ישראל שהם עשוים דגלים דגלים, התחילו מתאוים לדגלים, אמרו אלואי כך אנו נעשים דגלים כמותן, לכך נאמר: הביאני אל בית היין, זה סיני שנתנה בו התורה שנמשלה ביין : ושתו ביין מסכתי, הוי: אל בית היין, זה סיני. ודגלו עלי אהבה, אמרו אלולי הוא מגדיל עלי אהבה, וכן הוא אומר : נרננה בישועתך וגו', אמר להם הקדוש ברוך הוא מה נתאויתם לעשות דגלים, חייכם שאני ממלא משאלותיכם, : ימלא ה' כל משאלותיך, מיד הודיע הקדוש ברוך הוא אותם לישראל ואמר למשה לך עשה אותם דגלים כמו שנתאוו.
איש על דגלו באתת , הדא הוא דכתיב : מי זאת הנשקפה וגו', קדושים וגדולים היו ישראל בדגליהם וכל האמות מסתכלין בהם ותמהין ואומרים: מי זאת הנשקפה וגו', אומרים להם האמות : שובי שובי השולמית, הדבקו לנו, בואו אצלנו ואנו עושין אתכם שלטונים, הגמונים, דכסין, אפרכין, אסטרטליטין. : שובי שובי ונחזה בך, ואין נחזה אלא שררה, שכן אמר יתרו למשה : ואתה תחזה וגו'. שובי שובי ונחזה בך, וישראל אומרים : מה תחזו בשולמית, מה גדלה אתם נותנים לנו, שמא : כמחלת המחנים, שמא יכולים אתם לעשות לנו כגדלה. שעשה האלהים במדבר, דגל מחנה יהודה, דגל מחנה ראובן, דגל מחנה דן, דגל מחנה אפרים, יכולים אתם לעשות לנו כך. מה תחזו בשולמית, מה גדלה אתם נותנים לנו שמא כמחלת המחנים, שמא יכולים אתם לתן לנו כגדלה שעשה לנו האלהים במדבר, שהיינו חוטאים והוא מוחל לנו ואומר לנו : והיה מחניך קדוש. אף בלעם הביט בהם ויצאה עינו כנגדן שלא היה יכול לגע בהם, שנאמר : וישא בלעם את עיניו, אלו הם הדגלים, התחיל אומר מי יכול לגע בבני אדם אלו, מכירין את אבותיהם ואת משפחותיהם, שנאמר : שכן לשבטיו, מיכן למדנו שהיו הדגלים גדלה וגדר לישראל, לכך נאמר: איש על דגלו.
דבר אחר, איש על דגלו, הדא הוא דכתיב : יפה את רעיתי כתרצה, שאני מתרצה לכם. דבר אחר, כתרצה, שאתם מתרצים לי. דבר אחר, כתרצה, שאתם מתרצים בקרבנות, שנאמר : ונרצה לו לכפר עליו. : נאוה כירושלים, כאותן כתות של מלאכי השרת שהם יראים ומשלמים לי. : אימה כנדגלות, ובמה אתם כנדגלות, בדגלים שנתתי לכם. ודוד רואה ואומר : לא עשה כן לכל גוי, אלא לעמו, הדא הוא דכתיב: איש על דגלו וגו'.
דבר אחר, איש על דגלו, הדא הוא דכתיב : ימצאהו בארץ מדבר וגו', מציאה גדולה מצא הקדוש ברוך הוא את ישראל, שנאמר : כענבים במדבר מצאתי ישראל, לכך ימצאהו בארץ מדבר, מדבר היה העולם עד שלא יצאו ישראל ממצרים. : ובתהו ילל ישמן, תהו ויללה היה העולם עד שלא יצאו ישראל ממצרים ועד שלא קבלו את התורה, לא עשה כן, אלא כיון שיצאו ישראל ממצרים וקבלו את התורה, מהו אומר : יסבבנהו יבוננהו וגו', יסבבנהו שהקיפן בענני כבוד, יבוננהו שהבינם בדברי תורה, יצרנהו אשרי האזנים ששמעו. עד היכן חבבן, עד היכן שמרן, עד היכן נצרן, כביכול עד כאישון עינו, ראה היאך שמרן, עד היכן שמרן, היאך נצרן, שאמר האלהים למשה, משה אמר להם שיעשו משכן ביניהם, כביכול אני מניח את העליונים ויורד ושוכן ביניהם, ולא עוד אלא שעשה אותם דגלים לשמו, אמר הקדוש ברוך הוא למשה עשה אותם דגלים לשמי, למה, שהם בני, שנאמר : בנים אתם לה' אלהיכם, והם צבאותי, וכן הוא אומר : והוצאתי את צבאתי את עמי בני ישראל מארץ מצרים, וכן הוא אומר : דגל מחנה יהודה תימנה לצבאתם, ולפי שהן צבאותי אעשה אותם דגלים לשמי, הדא הוא דכתיב: איש על דגלו.
באתת , סימנין היו לכל נשיא ונשיא מפה וצבע על כל מפה ומפה כצבע של אבנים טובות שהיו על לבו של אהרן, מהם למדה המלכות להיות עושין מפה וצבע לכל מפה ומפה. כל שבט ושבט נשיא שלו צבע מפה שלו דומה לצבע של אבנו. ראובן אבנו אדם ומפה שלו צבוע אדם ומציר עליו דודאים. שמעון פטדה ומפה שלו צבוע ירק ומציר עליו שכם. לוי ברקת ומפה שלו צבוע שליש לבן ושליש שחר ושליש אדם ומציר עליו אורים ותומים. יהודה נפך וצבע מפה שלו דמותו כמין שמים ומציר עליו אריה. יששכר ספיר ומפה שלו צבוע שחר דומה לכחל ומציר עליו שמש וירח על שם : ומבני יששכר יודעי בינה לעתים. זבולון יהלם וצבע מפה שלו לבנה ומציר עליו ספינה על שם : זבולן לחוף ימים ישכן. דן לשם וצבע מפה שלו דומה לספיר ומציר עליו נחש על שם : יהי דן נחש, גד שבו וצבע מפה שלו לא לבן ולא שחר אלא מערב שחר ולבן ומציר עליו מחנה על שם : גד גדוד יגודנו. נפתלי אחלמה וצבע מפה שלו דומה ליין צלול שאין אדמותו עזה ומציר עליו אילה על שם : נפתלי אילה שלחה. אשר תרשיש וצבע מפה שלו דומה לאבן יקרה שמתקשטות בו הנשים, ומציר עליו אילן זית על שם : מאשר שמנה לחמו, יוסף שהם וצבע מפה שלו שחר עד מאד ומציר לשני נשיאים אפרים ומנשה, מצרים, על שם שהיו תולדותם במצרים. ועל מפה של אפרים היה מציר שור על שם : בכור שורו, זה יהושע שהיה משבט אפרים, ועל מפה שבט מנשה היה מציר ראם על שם : וקרני ראם קרניו, על שם גדעון בן יואש שהיה משבט מנשה. בנימין ישפה וצבע מפה שלו דומה לכל הצבעים לשנים עשר הצבעים ומציר עליו זאב על שם : בנימין זאב יטרף, לכך נאמר באתת שסימנין היו להם לכל נשיא ונשיא.
לבית אבתם , לא היה צריך לומר אלא איש על דגלו באתת יחנו בני ישראל, מה תלמוד לומר לבית אבתם, הדא הוא דכתיב : אשא דעי למרחוק ולפעלי אתן צדק, בשעה שאמר הקדוש ברוך הוא למשה עשה אותם דגלים כמו שנתאוו, התחיל משה מצר, אמר עכשו עתידה המחלקת להנתן בין השבטים, אם אני אומר לשבטו של יהודה שישרה במזרח והוא אומר אי אפשי אלא בדרום, וכן ראובן וכן אפרים וכן כל שבט ושבט, מה אני עושה, אמר לו הקדוש ברוך הוא משה מה אכפת לך אין צריכין לך, מעצמן הן מכירין דירתן, אלא דיתיקי יש בידן מיעקב אביהם היאך לשרות בדגלים, איני מחדש עליהם, כבר יש להן טכסיס מיעקב אביהם כמו שטענו אותו והקיפו את מטתו כך יקיפו את המשכן, דאמר רבי חמא בר חנינא כיון שבא אבינו יעקב לפטר מן העולם קרא לבניו, דכתיב : ויקרא יעקב אל בניו וברכן וצון על דרכי האלהים וקבלו עליהם מלכות שמים, משגמר דבריו אמר להם כשתטלו אותי ביראה ובכבוד לוו אותי ולא יגע אדם אחר במטתי ולא אחד מן המצריים ולא אחד מבניכם, מפני שאתם נטלתם מבנות כנען, וכן הוא אומר : ויעשו בניו לו כן כאשר צום, בניו ולא בני בניו, : וישאו אתו בניו, היאך צום, אלא אמר להם בני יהודה יששכר וזבולון יטענו מטתי מן המזרח, ראובן ושמעון וגד יטענו מטתי מן הדרום, אפרים ומנשה ובנימין יטענו מן המערב, דן אשר ונפתלי יטענו מן הצפון, יוסף אל יטען שהוא מלך ואתם צריכין לחלק לו כבוד, לוי אל יטען למה שהוא טוען את הארון ומי שהוא טוען ארונו של חי העולמים אינו טוען ארונו של מת, ואם עשיתם וטענתם את מטתי כשם שצויתי אתכם, האלהים עתיד להשרות אתכם דגלים. כיון שנפטר טענו אותו כשם שצום, שנאמר: ויעשו בניו לו כן כאשר צום, הוי : אשא דעי למרחוק ולפעלי אתן צדק, שמיעקב היה בהם דעה היאך ישרו דגלים, ולפעלי אתן צדק, זה הקדוש ברוך הוא שפעל פעלות טובות עם ישראל, וכדי לתן להם פעלה טובה שכר שקימו מצות אביהם לא צום לחנות דגלים אלא כמצות אביהם, צדק עמהם, שלא שנה הדבר שלא לתן מחלקת ביניהם, לכך נאמר: לבית אבותם, כענין שהקיפו מטת אביהם כן יחנו, הוי: לבית אבתם יחנו בני ישראל.
מנגד סביב לאהל מועד יחנו , תנינן תמן : השובת בדרך עושה לו עגלות עד ארבע אמות, דברי רבי חנינא, ומטלטל בתוך ארבע אמות בשבת ואומר שביתתי במקומי וזוכה לו מקומו אלפים אמה לכל רוח ורוח, וכמה הם ארבע אמות, רבי יהודה אומר כדי שיטל חפץ מן מרגלותיו ויתננו במראשותיו. והשובת במדינה אפלו היא גדולה כאנטוכיא מהלך את כלה וחוצה לה אלפים אמה. והשובת במערה אפלו היא כמערת צדקיהו שהיתה שמונה עשר מיל, מהלך את כלה וחוצה לה אלפים אמה לכל רוח שירצה. ומנין סמכו תחומין, מן התורה, שנאמר : ומדתם מחוץ לעיר את פאת קדמה אלפים באמה ואת פאת נגב אלפים באמה ואת פאת ים אלפים באמה ואת פאת צפון אלפים באמה וגו', וכן את מוצא ביהושע כשהלך להחריב את יריחו אמר להם יהושע עתידים אתם לעשות שם את השבת אל תרחיקו מן הארון יותר מן אלפים אמה לכל רוח, למה שתהיו רשאין לבוא להתפלל לפני הארון בשבת, וכן הוא אומר : אך רחוק יהיה ביניכם ובניו כאלפים אמה במדה. וכן את מוצא כשאמר הקדוש ברוך הוא למשה שישרה ישראל דגלים אמר לו השרה אותם לכל רוח רחוק אלפים אמה, שנאמר: מנגד סביב לאהל מועד יחנו, מהו מנגד אמר רבי יצחק ברחוק מיל, שהם אלפים אמה. ומנין דהאי מנגד ברחוק מיל הוא, ילפינן מנגד מנגד, כתיב הכא: מנגד סביב לאהל מועד יחנו, וכתיב להלן : ותלך ותשב לה מנגד הרחק כמטחוי קשת כי אמרה אל אראה במות הילד ותשב מנגד ותשא את קלה ותבך, מה להלן מיל אף כאן מיל. ומנין דהאי מנגד דאמר בהגר דהוא מיל, כתיב הכא הרחק, וכתיב להלן רחוק, אך רחוק יהיה ביניכם ובניו כאלפים אמה במדה, מה להלן מיל אף כאן מיל.
והחנים קדמה מזרחה דגל מחנה יהודה וגו' , הדא הוא דכתיב : ה' בחכמה יסד ארץ וגו', ברא הקדוש ברוך הוא ארבע רוחות לעולם, מזרח מערב צפון ודרום. מזרח, משם האור יוצא לעולם. מערב, אוצרות שלג ואוצרות ברד וקור וחם יוצאין לעולם. דרום, טללי ברכה וגשמי ברכה יוצאין לעולם. צפון, משם החשך יוצא לעולם. וכשם שברא הקדוש ברוך הוא ארבע רוחות העולם, כך סבב לכסא ארבע חיות, ולמעלה מכלם כסא הכבוד. וכנגדן סדר הקדוש ברוך הוא הדגלים למשה, אמר לו הקדוש ברוך הוא משה מזרח שממנו אור יוצא לעולם, יהיה כנגדו יהודה שהוא בעל מלוכה, שנאמר: והחנים קדמה מזרחה דגל מחנה יהודה וגו'. ועליו שבט יששכר שהוא בעל תורה, שנאמר : ומבני יששכר יודעי בינה לעתים, וכן הוא אומר : והחנים עליו מטה יששכר וגו'. ועליו זבולון שהוא בעל עשירות, כמה דכתיב : זבולן לחוף ימים וגו', וכן הוא אומר : מטה זבולן וגו'. : כל הפקדים למחנה יהודה ראשנה יסעו, שכן התורה נקראת ראש : מעולם נסכתי מראש, ואומר : כי בצל החכמה בצל הכסף. ואומר : ויעבר מלכם לפניהם וה' בראשם. את מוצא בכל מקום יהודה תחלה לחניה, דגל יהודה תחלה, שנאמר: והחנים קדמה וגו', תחלה לנסיעה, שנאמר : ראשנה יסעו. לקרבנות יהודה תחלה, שנאמר : ויהי המקריב וגו'. למלחמה יהודה תחלה, שנאמר : מי יעלה לנו אל הכנעני בתחלה, ויאמר ה' יהודה יעלה. וכתוב אחד אומר : ויאמר ה' יהודה יעלה בתחלה. וכשיבוא המבשר יהודה מתבשר תחלה, שנאמר : על ההרים רגלי מבשר משמיע שלום חגי יהודה חגיך, הרי מן המזרח. ודרום טללי ברכה וגשמי ברכה יוצאין ממנו לעולם, יהי כנגדו שבט ראובן שהוא בעל תשובה, ותשובה מדה טובה, ורחמיו של הקדוש ברוך הוא באים על הבריות בשעה שהם עושין תשובה, הדא הוא דכתיב : דגל מחנה ראובן תימנה וגו'. ועליו גד שהוא בעל גדוד, שנאמר : גד גדוד יגודנו, ראובן בתשובה, וגד בגבורה, ושמעון באמצע לכפר עליו, הדא הוא דכתיב : והחנם עליו מטה שמעון וגו' ומטה גד וגו' כל הפקדים למחנה ראובן וגו' ושנים יסעו, שהתשובה שניה היא לתורה. לאחר שהיו נוסעים אלו שני דגלים היו הלוים נוסעים את המשכן, הדא הוא דכתיב : ונסע אהל מועד מחנה הלוים וגו'. מערב אוצרות שלג ואוצרות ברד וקור וחם, וכנגדן אפרים ובנימין ומנשה, ומי יעמד לפני שלג וברד, אפרים ומנשה ובנימין, שנאמר : לפני אפרים ובנימן ומנשה עוררה את גבורתך, ושכינה לעולם במערב, בגבול בנימין, שנאמר : לבנימן אמר ידיד וגו', הדא הוא דכתיב : דגל מחנה אפרים לצבאתם ימה וגו' ועליו מטה מנשה וגו' ומטה בנימן ונשיא וגו' כל הפקדים למחנה וגו' ושלשים יסעו, נאה לתורה ולתשובה, גבורה, כדי שיתגבר אדם בתורה ויתגבר על יצרו. צפון, משם החשך יוצא לעולם וכנגדן שבט דן, למה, שהוא החשיך העולם בעבודה זרה, שעשה ירבעם שני עגלי זהב, ועבודה זרה חשך הוא, שנאמר : והיה במחשך מעשיהם, וחזר ירבעם על כל ישראל ולא קבלו ממנו אלא שבט דן, שנאמר : ויועץ המלך ויעש שני עגלי זהב וגו' ואת האחד נתן בדן, ולכך צוה הקדוש ברוך הוא שיחנה דן בצפון, הדא הוא דכתיב : דגל מחנה דן צפנה וגו', ועליו שבט אשר מאיר על החשך, שנאמר : ולאשר אמר ברוך וגו' וטבל בשמן רגלו, וכן הוא אומר : והחנים עליו מטה אשר. ועליו נפתלי שהוא מלא ברכה כדי לפרנס, כמה דכתיב : נפתלי שבע רצון וגו', וכן הוא אומר : ומטה נפתלי וגו' כל הפקדים למחנה דן וגו' לאחרנה יסעו לדגליהם, שכל מי שעובד עבודה זרה הולך לאחור ולא לפנים, לכך נאמר : ה' בחכמה יסד ארץ כונן שמים בתבונה, כשם שברא הקדוש ברוך הוא ארבע רוחות וכנגדן ארבעה דגלים, אף כך סבב לכסאו ארבעה מלאכים מיכאל וגבריאל ואוריאל ורפאל. מיכאל בימינו כנגד ראובן, למה נקרא שמו מיכאל, בשעה שעברו ישראל בים פתח משה בשירה : מי כמוך וגו', משסים את התורה אמר : אין כאל ישרון, מי כמוך, אין כאל, הרי מיכאל. אוריאל משמאלו כנגד דן שהוא בצפון, למה נקרא שמו אוריאל בשביל תורה נביאים וכתובים שהקדוש ברוך הוא מכפר עליו ומאיר להם לישראל, שנאמר : קומי אורי כי בא אורך, ודוד אמר : אל ה' ויאר לנו, הרי אוריאל. וכן הוא אומר : כי אשב בחשך ה' אור לי. גבריאל מלפניו כנגד מלכות יהודה ומשה ואהרן שהיו במזרח, ולמה נקרא שמו גבריאל, ביהודה כתיב : כי יהודה גבר באחיו וגו', ובמשה כתיב : ויקרא אל משה, וכתיב : ויקרא שמו פלא יועץ אל גבור, הרי גבריאל. רפאל, כנגד אפרים, ולמה נקרא שמו רפאל, כדי לרפאות שברו של ירבעם שיצא מאפרים שהוא במערב : אל נא רפא נא לה, הרי רפאל.
אלה פקודי בני ישראל לבית אבתם וגו' , בעשרה מקומות נמנו ישראל, אחד בירידתן למצרים : בשבעים נפש ירדו אבתיך וגו', ואחד בעליתן : ויסעו בני ישראל מרעמסס סכתה כשש מאות אלף רגלי וגו', ואחד אחר מעשה העגל : כי תשא את ראש בני ישראל וגו', ושנים בחמש הפקודים, אחד בדגלים ואחד בחלוק הארץ, ושנים בימי שאול : ויפקדם בטלאים, : ויפקדם בבזק, כד אינון עתירין באלין אמריה, וכד אינון מסכנין בבזקיה. ואחד בימי דוד : ויתן יואב את מספר מפקד העם, אם מספר למה מפקד ואם מפקד למה מספר, אלא עשה שתי אנפריאות גדולה וקטנה, הקטנה הראה לדוד הגדולה לא הראה לו, לפיכך כתב: את מספר מפקד. ואחד בימי עזרא : כל הקהל כאחד ארבע רבוא וגו', ואחד לעתיד לבוא : עד תעברנה הצאן על ידי מונה.
אלה פקודי בני ישראל וגו' , הדא הוא דכתיב : והיה מספר בני ישראל כחול הים וגו'. והיה מספר בני ישראל, הדא הוא דכתיב : לעולם ה' דברך נצב בשמים, מפני שהבטיח הקדוש ברוך הוא את אברהם ובאתה אותה הבטחה בשעה שיצאו ישראל ממצרים, ואימתי הבטיחו הקדוש ברוך הוא, כשאמר לו לצאת מבית אביו, שנאמר : לך לך מארצך וגו' ואעשך לגוי גדול וגו', אמר אברהם לפני הקדוש ברוך הוא רבון העולמים כל מה שהבטחת אותי מה הנאה יש לי בהם שאין לי בנים, שנאמר : ויאמר אברם ה' אלהים מה תתן לי וגו', שאברהם רואה במזל שאינו עתיד להוליד בנים, מה עשה לו הקדוש ברוך הוא באותה שעה, אמר רבי יהודה בר רבי סימון אמר רבי חנין אמר רבי יוחנן מלמד שהעלהו הקדוש ברוך הוא למעלה מכפת הרקיע ואמר לו צא מן אותו המזל שאתה רואה שאין אתה עתיד להוליד ממנו, אני מראה לך שאתה מוליד, שנאמר : ויוצא אתו החוצה ויאמר הבט נא השמימה וגו', אמר רבי שמואל בר רבי יצחק אינו אומר הבט אלא שהוא נתון למעלה, כמה שנאמר : הבט משמים וראה. : ויאמר לו כה יהיה זרעך, מהו כה יהיה זרעך, אמר רבי לוי בשם רבי יוחנן למה הדבר דומה למי שיצא לדרך והלך יום הראשון ויום השני ויום השלישי עד עשרה ימים ולא מצא לא עיר ולא פנדק ולא אילן ולא מים ולא בריה, ואחר שהלך עשרה ימים צפה אילן אחד מרחוק, אמר שמא יש תחתיו מים, כיון שהגיע אצלו מצאו עומד על המעין, כיון שראה אותו נאתן ופרותיו מתקנים וענפיו נאין ישב לו ונתקרר בצלו ואכל מן פרותיו, ושתה מן המעין וערב לו ושבת נפשו עליו, כיון שעמד לילך, אמר לאילן מה לי לברכך, ומה יש לי לומר לך, שיהא עצך נאה, נאה הוא, שיהא צלך נאה, כבר הוא נאה, שיהיו ענפיך נאים, נאים הם, שיהו פרותיך מתוקין, מתוקים הם, שיהא מעין יוצא מתחת שרשך, כבר מעין יוצא מתחת שרשך, שתהא עומד במקום חביב, במקום חביב אתה עומד, מה לי לברכך, אלא כל הנטיעות העומדות ממך יהיו כמותך. כך כשברא הקדוש ברוך הוא את העולם עמדו עשרים דור ולא היה בהם תועלת ולא עמד מהם צדיק עד אחר עשרים דור צפה הקדוש ברוך הוא את אברהם שהיה נתון בארץ בבל שנקראת רחוקה, שנאמר : מארץ רחוקה וגו', ואמר הקדוש ברוך הוא תאמר שיש בו כח לעמד, כיון שהשליכו אותו לכבשן האש וקדש שמו של הקדוש ברוך הוא ועמד בנסיונו, מיד קרבו הקדוש ברוך הוא לארץ ישראל, בנה לו את הפנדק והיה זן עוברים ושבים והיה מכניס את הבריות תחת כנפי השכינה, והודיע כבודו של הקדוש ברוך הוא בעולם, ונתן שמו על שם הקדוש ברוך הוא כמלאכים, אמר לו הקדוש ברוך הוא אברהם, מה יש לי לומר לך ומה יש לי לברכך, שתהא שלם, צדיק לפני, או שתהא שרה אשתך צדקת לפני, צדיק אתה, שרה אשתך צדקת לפני, או שיהיו כל בני ביתך צדיקים, צדיקים הם לפני, מה יש לי לברכך, אלא כל בנים שעתידים לעמד ממך יהיו כמותך, מנין, שכן כתיב: ויאמר לו כה יהיה זרעך. את מוצא אברהם שנתברך בכוכבים, שנאמר: הבט נא השמימה וספר הכוכבים וגו', ויצחק נתברך בחול, שנאמר : כי ברך אברכך והרבה ארבה את זרעך וגו', ויעקב נתברך בעפר הארץ, שנאמר : והיה זרעך כעפר הארץ וגו', ברכתו של אברהם באתה בימי משה, שכן כתיב : ה' אלהיכם הרבה אתכם והנכם היום וגו', וברכתו של יעקב שנתברך כעפר הארץ, באתה בימי בלעם, שכן כתיב : מי מנה עפר יעקב, וברכתו של יצחק שנתברך בחול, באתה בימי הושע, שנאמר : והיה מספר בני ישראל כחול הים אשר לא ימד ולא יספר והיה במקום אשר יאמר להם לא עמי אתם יאמר להם בני אל חי. והואיל דביצחק כתיב ביה ברכת החול היה נצרך לומר והיה מספר בני יצחק, ואינו אומר כן אלא והיה מספר בני ישראל, ולמה, אלא בשעה שיצא יעקב אבינו לילך לפדן ארם מסר לו יצחק את ברכת החול, כמה שאמר לו : ויתן לך את ברכת אברהם, מהו את, אמר רבי חמא בר חנינא כך אמר לו ברכה שנתברכנו אני ואברהם כאחד : כי ברך אברכך, ברכה לאב ברכה לבן, : והרבה ארבה, רביה לאב רביה לבן, : וכחול אשר על שפת הים, את הברכה הזו מסר יצחק ליעקב, לפיכך הוא אומר: והיה מספר בני ישראל כחול הים, הוי : לעולם ה' דברך נצב בשמים.
דבר אחר, והיה מספר בני ישראל, אמר רבי ברכיה הכהן ברבי: והיה מספר, הסופר כמספר התורה נתבקש להם, שכך אמר להם על ידי משה : ברוך תהיה מכל העמים, הוי: והיה מספר בני ישראל כחול הים, משלן בעפר משלן בכוכבים, בעולם הזה הם משולים בעפר, מה עפר הארץ עשוי דיש לכל באי עולם, כך ישראל עשוים דיש לאמות העולם, שנאמר : כי אבדם מלך ארם וישמם כעפר לדש. דבר אחר, מה עפר הארץ אם אינו נמצא אין אדם מתקים, אם אין עפר אין אילנות ואין תבואה, כך אם אין ישראל אין העולם מתקים, שנאמר : והתברכו בזרעך כל גויי הארץ. בעולם הזה הם משולים בעפר, לימות המשיח הם משולים לחול הים, מה דרכו של חול מקהה שניו, כל ישראל לימות המשיח מכלין כל האמות, שנאמר : וירד מיעקב וגו', וכתיב : ונתתי את נקמתי באדום ביד עמי ישראל. דבר אחר, למה משלן כחול, מה חול אדם נוטל ממנו מלא קמצו ונותן לעסה או לתוך התבשיל אין כל בריה יכולה לטעמו שהוא מקהה את שניו, כך הם ישראל, כל מי שהוא בוזזן או גוזלן בעולם הזה, הוא מקהה את שניו לעתיד לבוא, למה, שהוא קדש, שנאמר : קדש ישראל לה' ראשית תבואתה כל אכליו יאשמו רעה תבא עליהם נאם ה', וכל מי שנוגע בקדשים חיב מיתה. דבר אחר, כחול הים, מה דרכו של חול אדם מכניסו לאור ומוציאו בולים ועושין הימנו כלי זכוכית, כך ישראל נכנסין לאור ויוצאין חיים, שנאמר : עבדוהי די אלהא עלאה פקו ואתו וגו'. ואף לעתיד לבוא הם נכנסין לגיהנם ואמות העולם נכנסין שם, ואלו הם נכנסין לתוכה ואובדים, וישראל יוצאין מתוכה בשלום, שנאמר : כי תלך במו אש לא תכוה, למה : כי אני ה' אלהיך מחזיק ימינך לכך מושלן כחול. לעתיד לבוא משלן ככוכבים, מה הכוכבים מזהירין בכל הרקיע כך הם מזהירין לעתיד לבוא, שנאמר : והמשכלים יזהרו כזהר הרקיע ומצדיקי הרבים ככוכבים לעולם ועד. למה נמשלו בכוכבים ולא בחמה ולא בלבנה, אלא אברהם נמשל בחמה ויצחק בלבנה ויעקב בכוכבים, לעתיד לבוא החמה והלבנה בושים, שנאמר : וחפרה הלבנה ובושה החמה כי מלך ה' צבאות בהר ציון ובירושלים ונגד זקניו כבוד, והכוכבים אינם בושים, כך אברהם ויצחק פניהם מתכרכמות. לעתיד לבוא בשביל בניהם, אברהם בשביל ישמעאל ובני קטורה, יצחק בשביל עשו ואלופיו, והכוכבים אין להם בושה. כך יעקב אין לו בושה שלא יבוש: שנאמר : לא עתה יבוש יעקב ולא עתה פניו יחורו, למה, : כי בראתו ילדיו מעשי ידי וגו', שכלם צדיקים : כלך יפה רעיתי. דבר אחר, מה הכוכבים חולקין כבוד זה לזה ושלום ביניהם, שנאמר : עשה שלום במרומיו, כך הם הצדיקים אוהבים זה לזה, כשם שהכוכבים אינן מריבין זה עם זה, כך הם הצדיקים. דבר אחר, מה הכוכבים אינן שולטים אלא בלילה, כך ישראל אינן שולטים אלא בלילה מפני על מלכות. דבר אחר, מה הכוכבים יכול אחד לשרף את כל העולם כלו, כך הם הצדיקים כגון אליהו שירדה אש בדבורו, שנאמר : אם איש האלהים אני תרד אש מן השמים ותאכל אתך ואת חמשיך ותרד אש אלהים מן השמים ותאכל אתו ואת חמשיו.
אשר לא ימד ולא יספר , משהוא נותן קצבה : והיה מספר, חוזר ואומר אין להם קצבה, אשר לא ימד ולא יספר. אלא שהראה הקדוש ברוך הוא להושע כשם שהראה לאברהם ואמר לו : הבט נא השמימה וספר הכוכבים אם תוכל לספר אתם, מה הדבר הזה וספר הכוכבים אם תוכל לספר, מי שאמר וספר חוזר ואומר אם תוכל לספר, להודיעך שהראה אותו תחלה במספר אחד, ואחר כך שנים, ואחר כך שלשה, ואחר כך שנים עשר, ואחר כך שבעים, ואחר כך הראה לו מזלות שאין להם מספר. ולמה הראה אותו כך, סימן הראה אותו שהוא מרבה אותן כך בעולם, הראה אותו אחד, שמתחלה הוא היה יחיד בעולם, שנאמר : אחד היה אברהם ויירש את הארץ ואנחנו רבים לנו נתנה הארץ למורשה, שהוא בא לחסות תחת כנפי שמים תחלה. חזר והראה אותו שנים, אברהם ויצחק, חזר והראה אותו שלשה אברהם יצחק ויעקב, וחזר והראה אותו שנים עשר שבטים, ואחר כך שבעים כנגד שבעים נפש שירדו למצרים, ואחר כך הראה אותו מזלות שאין להם מספר, שישראל עתידין לפרות ולרבות באחרונה, שאין להם מספר, שנאמר : ובני ישראל פרו וישרצו. ואף להושע שהראהו במספר ושלא במספר, שתחלתן היו במספר וחזרו ורבו שלא במספר, לכך נאמר: אשר לא ימד ולא יספר וגו'. דבר אחר, בעולם הזה יש להם מספר, שנאמר : ונשארתם מתי מספר וגו', אבל לעתיד לבוא בני ישראל כחול הים אשר לא ימד ולא יספר.
והיה במקום אשר יאמר להם וגו' , והיכן נאמר להם, כשעשו אותו המעשה קרא אותן הקדוש ברוך הוא עמו של משה, שנאמר : לך רד כי שחת עמך, מיד חגר משה מתניו בתפלה, שנאמר : ויחל משה את פני ה' אלהיו וגו'. משל למלך שראה את אשתו מנשקת לסריס, אמר לשושבינה מגרשה אני, טורפה אני, תלך לבית אביה. אמר לו למה, שמצאתיה מנשקת לסריס. אמר לו עכשו היא מעמדת לך בנים נאים וגבורים והם יורדין עמך למלחמה. אמר אין הימנו תוחלת, אין מוליד לי, ועל דבר שאין הימנו הנאה אתה כועס, כך : למה ה' יחרה אפך בעמך וגו', אמר לו משה זה העגל שעשו ישראל, עכשו הוא מסיעך הוא מוריד גשמים ואתה מפריח טללים. אמר לו הקדוש ברוך הוא וכי יש בו תוחלת. אמר לו משה ואם אין בו ממש למה אתה כועס, : למה ה' יחרה אפך בעמך וגו' למה יאמרו וגו' זכר לאברהם וגו', מה כתיב אחריו : וינחם ה' על הרעה וגו' שלו, הוי: והיה במקום אשר יאמר להם וגו'. דבר אחר, והיה במקום וגו', אמר רבי יוחנן מה כתיב למעלה מן הענין : לך קח לך אשת זנונים וגו' וילך ויקח את גמר וגו' וכל הענין : קרא שמו לא עמי כי אתם לא עמי וגו', ואחר כך : והיה במקום אשר יאמר להם וגו', מה אם בשעה שהיה כועס עליהם כך היה מחבבן, בשעה שהוא אוהבן על אחת כמה וכמה. למה הדבר דומה למלך שכעס על אשתו אמר מגרשה אני ואיני חס על בניה, לא היא אשתי ולא אני אישה, ירד לשוק הלך לו אצל הזהבי, אמר לו עשה לאשתי תכשיטים של זהב, הלך אוהבו ומצא לו אצל הזהבי שעשה לאשתו תכשיטים, הלך ואמר לשכנותיה לא שמעתן שהמלך עושה מריבה עם אשתו והוא אומר לה מגרשה אני, עכשו ראיתי אותו אצל הזהבי אומר לו עשה תכשיטין לאשתי. כך כשכעס הקדוש ברוך הוא על ישראל אמר להושע: קח לך אשת זנונים וגו', איני מבקשה : זנה תזנה הארץ וגו', איני מרחם עליה : קרא שמה לא רחמה, לא היא שלי ולא אני שלה, : כי אתם לא עמי ואנכי לא אהיה לכם. אמר להם הושע אמות העולם מה אתם סבורים בשביל שאמר להם הדברים הללו כי אתם לא עמי, שהוא כועס עליהם, ראו היאך הוא אומר להם, מה כתיב אחריו, והיה במקום אשר יאמר וגו', וכן ישעיה אומר : שמעו שמים והאזיני ארץ וגו' : הוי גוי חטא, ומה כתיב אחריו : לכו נא ונוכחה, : רחצו הזכו וגו'. למה הדבר דומה לבן מלך שאמר לו אביו לך לבית הספר, הלך לו לשוק והיה מתחיל משחק עם הנערים, ידע אביו שלא הלך לבית הספר, מקללו ומשמיעו דברים רעים, אחר כך אמר לו רחץ ידיך ובוא סעד עמי. כך ישעיה אמר : בנים גדלתי וגו', ומשהוא גומר כל הענין מהו אומר : לכו נא ונוכחה וגו'. וכן ירמיה הקדוש ברוך הוא אמר לו : מה אתה ראה ירמיהו ואמר מקל שקד וגו' : סיר נפוח, מצפון תפתח הרעה וכל הענין, ומה כתיב אחריו : הלך וקראת באזני ירושלים וגו' קדש ישראל וגו'. משל למלך שנטל אשה היה אומר אין נאה הימנה, אין משבחת הימנה, אין מישבת הימנה, נכנס שושבינה לבית ראה אותה מנולת, הבית אינה מכונת, המטות אינם מצעות, אמר לה שושבינה הלואי את שומעת שהיה בעליך משבחיך לתוך השוק אין אותו השבח מעשים הללו, אמר השושבין אם כשהיא מנולת כך הוא משבחה, אלו היתה מתקנת על אחת כמה וכמה. כך דורו של ירמיה חוטאין והוא אומר להם : זכרתי לך חסד נעוריך וגו', אמר להם ירמיה אלואי אתם שומעין מה הוא אומר עליכם, הלך וקראת באזני ירושלים וגו' זכרתי לך חסד נעוריך וגו' קדש ישראל וגו', אמר אם בשעה שהם חוטאים כך הוא מחבבם, כשהם עושין רצונו על אחת כמה וכמה. אף כאן: כי אתם לא עמי וגו', ומה כתיב אחריו: והיה במקום וגו'.
דבר אחר, והיה במקום וגו', הדא הוא דכתיב : מים רבים לא יוכלו לכבות את האהבה וגו', ואומר : אם יתן איש את וגו', אמר רבי שמואל בר נחמן בשתי אהבות הכתוב הזה מדבר, ראשו מדבר באהבתו של ישראל, שאם יתכנסו כל אמות העולם לטל את האהבה שבינו לבין ישראל אינן יכולין, שנאמר: מים רבים לא יוכלו לכבות את האהבה, ואין מים רבים אלא אמות העולם, שנאמר : הוי המון עמים רבים וגו'. : ונהרות לא ישטפוה, אלו הם המלכים והשרים שלהם, כמו שנאמר : ולכן הנה ה' מעלה עליהם את מי הנהר העצומים והרבים וגו'. וסופו מדבר באהבתו של תורה, שאם מתכנסין כל אמות העולם ואומרים אנו מוכרים כל ממונינו ועושים את התורה והמצוות, אמר להם הקדוש ברוך הוא אפלו אתם מוכרים את ממוניכם לקנות את התורה בזיון הוא עליכם: אם יתן איש את כל הון ביתו באהבה בוז יבוזו לו, באיזו אהבה באהבתו של תורה, שנאמר : מה אהבתי תורתך וגו', אמרו לו למה אין את מקבלנו, אומר להם שאתם חוטאים, אמרו לו ישראל אינם חוטאים, אמר רבי ברכיה מה כתיב אחריו : אחות לנו קטנה וגו', אמר להם הקדוש ברוך הוא כשם שהתינוקת הזו כשהיא קטנה והיא חוטאת על אבותיה אין אבותיה מתרעמין עליה, למה, שהיא קטנה, כך הם ישראל כשהם חוטאים אין הקדוש ברוך הוא מעלה עליהם, תדע לך שהוא כן שכן בימי הושע הכעיסו להקדוש ברוך הוא, התחיל הקדוש ברוך הוא מיראן : כי בני זנונים וגו', : כי היא לא אשתי וגו', : קרא שמו לא עמי כי אתם לא עמי, ועל שהוציא מפיו לשעה ולא עשה אלא בשביל להחזירן למוטב ולא יכול לסבל אפלו אחת אלא עד שהיה במקומו חזר בו: והיה במקום וגו', אמר רבי יצחק אמר הקדוש ברוך הוא לישראל, אני ראשון לטובה ואחרון לרעה, ראשון לטובה : ואמרתי ללא עמי עמי אתה, ואחר כך: והוא יאמר אלהי, אבל ברעה אני אחרון : כי אתם לא עמי, ואחר כך : ואנכי לא אהיה לכם. אמר רבי חנינא בלא דעת סבורים מה שהוא אומר ואנכי לא אהיה לכם, שהוא אומר שאינו הווה לכם לאלוה, לאו, אלא מהו ואנכי לא אהיה לכם, אף על פי שאתם לא עמי, שתבקשו להפריש ממני, אני לא אהיה לכם, אין דעתי משתוית עמכם, אלא בעל כרחכם תהיו עמי, וכן הוא אומר : והעולה על רוחכם היו לא תהיה אשר אתם אמרים נהיה כגוים וגו', אלא מה אני עושה לכם : חי אני נאם ה' אלהים אם לא ביד חזקה ובזרוע נטויה ובחמה שפוכה אמלוך עליכם, הא למדת חבתן של ישראל לפני המקום.
דבר אחר, : והיה מספר בני ישראל, רבי אבין הלוי בר רבי פתח : במספר במשקל לכל וגו', אמר רבי אבין כל הדברים יש להם מדה, המים יש להם מדה, שנאמר : מי מדד בשעלו מים, והשמים יש להם מדה, שנאמר : ושמים בזרת תכן, והעפר יש לו מדה, שנאמר : וכל בשליש עפר הארץ, וההרים יש להם מדה, שנאמר : ושקל בפלס הרים, והגבעות יש להם מדה, שנאמר : וגבעות במאזנים. כל הדברים יש להם מדה, שנאמר: במספר במשקל לכל, ומי שאין לו לא מספר ולא מדה אלו ישראל שאין להם מספר ומדה, שנאמר: והיה מספר בני ישראל כחול הים, מה חול הים אין לו מדה, כך ישראל. למה הדבר דומה, למי שהיה יודע שלש אמניות, זהבי ויוצר וזגג, כל מי שהיה מחבבו היה קורא אותו בנו של זהבי, וכל מי שהיה שונאו היה קורא אותו של יוצר, וכל מי שאינו לא אוהבו ולא שונאו היה קורא אותו של זגג, כך היה משה מפני שהיה אוהב את ישראל משל אותן ככוכבים, שנאמר : והנכם היום ככוכבי השמים לרב, אבל בלעם שהיה שונא אותם משל אותם כעפר, שנאמר : מי מנה עפר יעקב, אבל הושע שהיה בינוני לא אוהב ולא שונא, משלן כחול, שנאמר: והיה מספר בני ישראל כחול הים. דבר אחר, כחול הים, נמשלו ישראל בחול והאמות בסיד, שנאמר : והיו עמים משרפות שיד, אם אין אתה נותן חול בסיד אין לו עמידה, כך אם אין ישראל אין האמות יכולים לעמד, כך אתה מוצא אלולי יוסף היו מצריים אבודים ברעב, וכן אלולי דניאל היו חכימי בבל אבודין. רבי מנחמה בשם רבי ביבי רבי חיא רבה בשם רבי אליעזר בן יעקב נמשלו ישראל כחול מה החול הזה אתה עושה בו גומא מבערב ובשחרית אתה מוצא אותה שנתמלאה, כך כל האלפים שחסרו ישראל בימי דוד אימתי נתמלאו בימי שלמה, שנאמר : יהודה וישראל רבים כחול אשר על הים לרב. רבי אלעזר בשם רבי יוסי בן זמרא כל זמן שנמנו ישראל לצרך לא חסרו, שלא לצרך חסרו, ואי זה זמן נמנו לצרך, בימי משה, בדגלים, ובחלוק הארץ ושלא לצרך, בימי דוד.
אשר לא ימד ולא יספר , אמר רבי שמלאי מהו הדבר הזה מי שהוא אומר שיש להם מספר הוא חוזר ואומר להם שאין מספר, לא ימד ולא יספר. אלא בזמן שאין עושין רצונו של מקום יש להם מספר, שאין חסרים ממנין ששים רבוא, והיה מספר. ובזמן שהם עושים רצונו של מקום אין להם מספר, אלא אשר לא ימד ולא יספר. דבר אחר, אשר לא ימד ולא יספר, אמר רבי סימון בשם רבי יהושע בן לוי, מי שהוא אומר: והיה מספר בני ישראל, חוזר ואומר: אשר לא ימד ולא יספר, אם אין להם מספר היאך יש להם מספר, כשם שהוא אומר : ויצא בן אשה ישראלית וגו' : וילכד עכן בן כרמי וגו' : ושם איש ישראל המכה וגו' זמרי בן סלוא וגו', לאלו יש מספר, אבל לצדיקים אשר לא ימד ולא יספר.
אלה פקודי בני ישראל לבית אבתם , בוא וראה כמה חביבין ישראל לפני המקום, שהרי כתב הקדוש ברוך הוא חשבון ישראל ארבע פעמים בדגלים, שתי פעמים בפרט ושתי פעמים בכלל, ועוד מנה כל דגל ודגל בכלל ופרט, להודיע כמה היו חביבין לפניו, שהם היו צבאותיו ורוצה למנותן כל שעה, כאדם שיש לו סגלה חביבה עליו ביותר והוא מונה וחוזר ומונה עד כמה פעמים, כדי שידע חשבונה וישמח בה על כל מנין ומנין. כך היה הקדוש ברוך הוא שמח בזכירת מנין ישראל לומר כך צבאות יש לי בעולמי שעושין רצוני ומתנחם בהם. : והלוים לא התפקדו וגו' כשם שאומר במנין ישראל : כאשר צוה ה' את משה, ששמחה היתה לפני המקום, לפי שהלוים לא נמנו עמהם כדי שלא יכלו עמהם בגזרה.
ויעשו בני ישראל ככל אשר צוה ה' את משה , חביבין הם הדגלים לפני המקום שהרי כתב בהן : כאשר צוה ה' את משה, כשם שכתוב במלאכת המשכן, : כן חנו לדגליהם וכן נסעו איש למשפחתיו על בית אבתיו, מגיד הכתוב שמיד היו ישראל זריזים לקים דברי המקום בדגלים ולא עכבו לעשות. ויעשו בני ישראל וגו', ואהרן היכן היה רבי יהושע בר רבי נחמיה ורבי לוי בר חיתא בשם רבי חיא בר אבא כיון שהלך אהרן ליחסן אמרו לו ישראל עד שאתה מיחסנו יחס אלעזר בנך למי הוא נושא לא לבתו של פוטיאל, דכתיב : ואלעזר בן אהרן לקח לו מבנות פוטיאל לו לאשה, כיון שראה הקדוש ברוך הוא שהיו מזלזלין בו ישראל, הקדים כבודו של אהרן לכבודו של משה, הדא הוא דכתיב : ואלה תולדות אהרן ומשה.
כל מי שהמקום מתעסק בו להעמיד ממנו אמה או שלשלת יוחסין היה המקום מתעסק בו כענין הזה לכתב בו תולדות, שכן את מוצא שתים עשרה תולדות בכתובים, הראשון : אלה תולדות השמים והארץ, : זה ספר תולדת אדם, : אלה תולדת נח, : ואלה תולדת בני נח, : אלה תולדת שם, : ואלה תולדת תרח    : ואלה תולדת ישמעאל, יצחק, עשו, יעקב, אלו עשר תולדות נתעסק בהן הקדוש ברוך הוא לבראות עולם ולהעמיד אמות, ושני בני אדם כתב המקום תולדותם, אחד לשלשלת המלכות, ואחד לשלשלת הכהנה, : ואלה תולדות פרץ, להעמיד שלשלת המלכות הימנו, : ואלה תולדת אהרן ומשה, בשביל שלשלת הכהנה.
ואלה תולדת אהרן ומשה , והרי תולדותיו של משה לא נתבעו כאן ולמה נאמר תולדת אהרן ומשה, בשביל כבודו של משה שלא למעט את כבודו. : ואלה שמות בני אהרן הבכר נדב וגו' אלה שמות בני אהרן הכהנים המשחים אשר מלא ידם לכהן, זו היא שאמרנו שלא נתעסק הכתוב אלא בשלשלת הכהנה.
וימת נדב ואביהוא לפני ה' , בכמה מקומות נכתבה מיתת נדב ואביהוא, מלמד שהיה צער לפני המקום עליהם, שהיו בני אהרן חביבים, וכן הוא אומר : בקרבי אקדש. : בהקרבם אש זרה, רבי עקיבא אומר על ההקרבה מתו, שנאמר: בהקרבם אש זרה, רבי יוסי אומר על הקריבה מתו, שנאמר : בקרבתם לפני ה', רבי אלעזר אומר אף משום הקריבה. אש זרה, לא מן התמיד של בין הערבים ולא מן תמיד של שחר אלא אש הדיוטות, שנאמר: אש זרה. בר קפרא בשם רבי ירמיה בר רבי אלעזר אומר בשביל ארבעה דברים מתו בניו של אהרן, על הקריבה ועל ההקרבה ועל אש זרה וגו' [כמו שכתוב למעלה בויקרא רבה בפרשה אחרי מות עד הרבה סיחים מתו ונעשו עורותיהן שטיחין על גבי אמותיהן].
בארבעה מקומות הוא מזכיר מיתתן של בני אהרן ומזכיר סרחנן, וכל כך למה, להודיעך שלא היה עון בידם אלא זה בלבד. אמר רבי אלעזר המודעי צא וראה כמה היא קשה מיתתן של בני אהרן לפני הקדוש ברוך הוא, שכל מקום שהוא מזכיר מיתתן מזכיר סרחנן, כל כך למה, כדי שלא יתן פתחון פה לבאי עולם, שלא יהו הבריות אומרים מעשים מקלקלים היה להם בסתר שעל ידי כן מתו. וימת נדב ואביהוא לפני ה', אמר רבי יוחנן וכי לפני ה' מתו אלא מלמד שקשה לפני הקדוש ברוך הוא בשעה שבניהם של צדיקים מסתלקים בחייהם דאביהם. בהקרבם אש זרה לפני ה', רבי יוחנן דיפו בעא קומי רבי פינחס בר חמא בשם רבי סימון, כאן את אמר לפני ה' לפני ה' שתי פעמים, ולהלן את אמר : על פני אהרן אביהם, פעם אחת, אלא מלמד שהוא קשה לפני הקדוש ברוך הוא כפלים מאביהם.
במדבר סיני , וכי במדבר סיני מתו, אלא מלמד שמהר סיני נטלו אפופסין שלהם למיתה, הדא הוא דכתיב : ואל אצילי בני ישראל לא שלח ידו, אמר רבי פינחס מכאן שהיו ראוין להשלחת יד. אמר רבי הושעיא וכי קילורין עלתה עמהם לסיני, כמה דתימא : ויחזו את האלהים ויאכלו וישתו, אלא מלמד שזנו עיניהם כלפי שכינה, כאדם שמביט בחברו מתוך מאכל ומשתה. רבי יוחנן אמר אכילה ודאית, דכתיב : באור פני מלך חיים, אמר רבי תנחומא מלמד [על] שהגסו את לבן ועמדו על רגליהם וזנו עיניהם מן השכינה. רבי יהושע דסכנין בשם רבי לוי אמר משה לא זן עיניו מן השכינה ונהנה מן השכינה, לא זן עיניו מן השכינה, דכתיב : ויסתר משה פניו כי ירא מהביט אל האלהים, ונהנה מן השכינה, דכתיב : ומשה לא ידע כי קרן אור פניו בדברו אתו, בשכר כי ירא, : וייראו מגשת אליו, בשכר מהביט : ותמנת ה' יביט. נדב ואביהוא זנו עיניהם מן השכינה ולא נהנו מן השכינה, ולמה לא מתו באותה שעה, משל למלך שהיה משיא את בתו ונמצא בשושבין שלה דבר של לוגמיא, אמר המלך אם אני הורגו עכשו הריני מערבב שמחת בתי, למחר שמחתי באה ומוטב בשמחתי ולא בשמחת בתי. כך אמר הקדוש ברוך הוא אם אני הורג נדב ואביהוא עכשו הריני מערבב שמחת תורה, למחר שמחתי באה מוטב בשמחתי ולא בשמחת תורה, הדא הוא דכתיב : ביום חתנתו, זה סיני, : וביום שמחת לבו, זה אהל מועד.
ובנים לא היו להם ויכהן אלעזר , רבי יעקב בר איבו בשם רבי אחא אלו היה להם בנים קודמין לאלעזר ולאיתמר, שכל הקדם לנחלה קדם בכבוד ובלבד שהוא נוהג כמנהג אבותיו. ויכהן אלעזר ואיתמר על פני אהרן אביהם, רבי יצחק אמר בחייו רבי חיא בר אבא אמר במותו. על דעתיה דרבי יצחק דהוא אמר בחייו, נאמר כאן על פני, ונאמר להלן על פני, דכתיב : וימת הרן על פני תרח אביו, מה על פני האמור להלן בחייו, אף על פני האמור כאן בחייו. על דעתיה דרבי חיא בר אבא דהוא אמר במותו, נאמר כאן על פני, ונאמר להלן על פני : ויקם אברהם מעל פני מתו, מה על פני האמור להלן במותו אף על פני האמור כאן במותו. על דעתיה דרבי יצחק דהוא אמר בחייו ארע טמאה באהרן שמש אלעזר, ארע טמאה באלעזר שמש איתמר. מעשה בשמעון בן קמחית, שיצא לדבר עם המלך הערביים, ונתזה צנורא של רק מפיו על בגדיו, וטמאוהו, נכנס יהודה אחיו ושמש תחתיו בכהנה גדולה, אותו היום ראתה אמן שני בניה כהנים גדולים. אמרו חכמים שבעה בנים היו לקמחית וכלן שמשו בכהנה גדולה. נכנסו חכמים אצלה אמרו לה מה מעשים טובים יש בידך, אמרה להם כך יעזרו עלי אם ראו קורות ביתי שערות ראשי מימי, אמרין כל קמחא קמחין, וקמחא דקמחית קמחה סלת, וקראו עליה הפסוק הזה : כל כבודה בת מלך פנימה וגו', ועל דעתיה דרבי חיא דהוא אמר במותו, כשמת אהרן שמש אלעזר בנו, כשמת אלעזר שמש איתמר, לכך נאמר: ויכהן אלעזר ואיתמר על פני אהרן אביהם.