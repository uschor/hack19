שופטים ושטרים תתן לך.  מנין שממנים ב"ד לכל ישראל? ת"ל שופטים תתן לך. ומנין שממנים שוטרים לכל ישראל? ת"ל שוטרים תתן לך. 
רבי יהודה אומר, מנין שממנים אחד על גבי כולם? תלמוד לומר תתן לך, ואומר, [והנה אמריהו כהן הראש עליכם] ושטרים הלוים לפניכם . 
ומנין שממנים ב"ד לכל עיר ועיר? תלמוד לומר שופטים בכל שעריך. ומנין שממנים שוטרים לכל עיר ועיר? תלמוד לומר ושוטרים לשעריך. 
ומנין שממנים ב"ד לכל שבט ושבט? ת"ל ושופטים לשבטיך. ומנין שממנים שוטרים לכל שבט ושבט? ת"ל ושוטרים לשבטיך. 
רשב"ג אומר, לשבטיך, ושפטו - מצוה לכל שבט ושבט להיות דן את שבטו. 
ושפטו את העם. בעל כרחם. 
משפט צדק. [לא תטה משפט בממון, לא תכיר פנים בדין. ד"א,] זה מינוי הדיינים.  [שהלא] כבר נאמר [ושפטתם צדק], לא תטה משפט [לא תכיר פנים!] מה תלמוד לומר משפט צדק? זה מינוי הדיינים. 
לא תטה משפט. שלא תאמר "איש פלוני נאה", "איש פלוני קרובי". 
לא תכיר פנים. שלא תאמר "איש פלוני עשיר", "איש פלוני עני". 
ולא תקח שחד. ואין צריך לומר לזכות את הזכאי ולחייב את החייב. כי השחד יעור עיני חכמים, ואין צריך לומר עיני טפשים. ויסלף דברי צדיקים, ואין צריך לומר דברי רשעים. כי השחד יעור, אומר על טהור טמא ועל טמא טהור. ויסלף דברי צדיקים, אומר על אסור מותר ועל מותר אסור. 
[אלא] כי השחד יעור עיני חכמים -  אינו יוצא ידי עולמו, עד שיורהו צדק בהוראתו. ויסלף דברי צדיקים - אינו יוצא ידי עולמו, עד  [שלא ידע] מה מדבר. . 
צדק צדק תרדוף. מנין ליוצא מבית דין זכאי, אין מחזירין אותו לחובה? תלמוד לומר צדק צדק תרדוף. 
יצא חייב, מנין שמחזירין אותו לזכות? שנאמר צדק צדק תרדף. 
 ד"א, צדק צדק תרדף, הלך אחר ב"ד היפה. אחר ב"ד של ריב"ז, ואחר ב"ד של ר' אליעזר. 
למען תחיה וירשת את הארץ. מלמד שמינוי הדיינים, כדאי להחיות את ישראל ולהושיבם על אדמתם . 