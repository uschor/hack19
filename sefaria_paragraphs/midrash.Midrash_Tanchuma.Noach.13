‎ויחל נח איש האדמה. כיון שנזקק לאדמה, נעשה חולין. אמר רבי יהודה בר רבי שלום, בתחלה איש צדיק תמים, ועכשו איש האדמה. ויטע כרם, משנטע כרם, נקרא איש האדמה.
שלשה נזקקו לאדמה ונעשו חלין. אלו הן, קין נח ועזיה. קין, דכתיב: וקין היה עבד אדמה . מה כתיב: נע ונד תהיה בארץ. נח, דכתיב: ויחל נח איש האדמה ויטע כרם ונתבזה. וישת מן היין, אמרו חכמים, בו ביום נטע, בו ביום עשה פרות, בו ביום בצר, בו ביום דרך, בו ביום שתה, בו ביום נשתכר, בו ביום נתגלה קלונו.
אמרו רבותינו זכרונם לברכה: כשבא נח לטע כרם, בא שטן ועמד לפניו. אמר לו: מה אתה נוטע? אמר לו: כרם. אמר לו: מה טיבו? אמר לו: פרותיו מתוקים, בין לחים בין יבשים, ועושין מהן יין המשמח לבבות, דכתיב: ויין ישמח לבב אנוש . אמר לו שטן, בא ונשתתף שנינו בכרם זה. אמר לו: לחיי.
מה עשה שטן? הביא כבש והרגו תחת הגפן, אחר כך הביא ארי והרגו שם, ואחר כך הביא חזיר והרגו, ואחר כך הביא קוף והרגו תחת הכרם והטיפו דמן באותו הכרם והשקוהו מדמיהן. רמז לו, שקדם שישתה אדם מן היין, הרי הוא תם ככבש זו שאינה יודעת כלום, וכרחל לפני גוזזיה נאלמה. שתה כהגן, הרי הוא גבור כארי ואומר אין כמותו בעולם. כיון ששתה יותר מדי, נעשה כחזיר מתלכלך במי רגלים ובדבר אחר. נשתכר, נעשה כקוף עומד ומרקד ומשחק ומוציא לפני הכל נבלות הפה, ואינו יודע מה יעשה. וכל זה, ארע לנח הצדיק. מה, נח הצדיק שהקדוש ברוך הוא פרש שבחו, כך. שאר בני אדם על אחת כמה וכמה.
ועוד, שקלל זרעו ואמר, ארור כנען וגו'. וחם על שראה בעיניו ערות אביו, נעשו עיניו אדמות. ועל שהגיד בפיו, נעשו שפתותיו עקמות. ועל שחזר פניו, נתחרך שער ראשו וזקנו. ועל שלא כסה הערוה, הלך ערם ונמשכה לו ערלתו. לפי שכל מדותיו של הקדוש ברוך הוא מדה כנגד מדה. ואף על פי כן חזר הקדוש ברוך הוא ורחם עליו, שרחמיו על כל מעשיו. אמר הקדוש ברוך הוא, הואיל ונמכר עצמו לעבדות, יצא עין בעין שראה ובפה שהגיד. בדין הוא שיצא לחרות בשם ובעין, דכתיב וכי יכה איש את עין עבדו וגו' לחפשי ישלחנו תחת עינו . וכתיב: ואם שן עבדו או שן אמתו יפיל לחפשי ישלחנו . והלא דברים קל וחמר, ומה, אם עבדו קנין כספו על שסמא עינו והפיל שנו, יצא מעבדות לחרות. זרע ברוכי ה', שהן מטע ה' להתפאר, כשהן מתין אינו דין שיצאו לחרות מן העונות, דכתיב: במתים חפשי , שיצאו לחרות ברמ״‎ח איברים.
אמר הקדוש ברוך הוא, בעולם הזה על ידי יצר הרע רבו עונות. אבל לעתיד לבא, והסרתי את לב את לב האבן מבשרכם . וכתיב: ולא יהיה עוד לבית ישראל למבטח מזכיר עון בפנותם אחריהם . וכתיב: בימים ההם ובעת ההיא נאם ה' יבקש את עון ישראל ואיננו .
בעזיה כתיב: כי אהב אדמה היה . שהיה מלך והפקיר עצמו לאדמה ולא נזקק לתורה. יום אחד נזקק לבית הועד. אמר להם: במה אתם עוסקין? אמרו לו: בהזר הקרב יומת . אמר להם עזיה, הקדוש ברוך הוא מלך ואני מלך, נאה למלך לשמש פני מלך ולהקטיר לפניו. מיד, ויבא אל היכל ה' להקטיר על מזבח הקטרת, ויבא אחריו עזריהו הכהן ועמו כהנים לה' שמונים בני חיל , וכלם מפרחי כהנה. ויאמרו לו לא לך עזיהו להקטיר לה' כי לכהנים בני אהרן המקדשים להקטיר צא מן המקדש כי מעלת . ולזה יצא עליו קצף מלפני ה'. מיד, ויזעף עזיהו ובידו מקטרת להקטיר ובזעפו עם הכהנים והצרעת זרחה במצחו . באותה שעה נבקע ההיכל הילך והילך שנים עשר על שנים עשר מיל. ויבהילוהו משם וגם הוא נדחף לצאת כי נגעו ה' . מי גרם לו זו, שבטל מן התורה והפקיר עצמו לאדמה.