‎וזה הדבר אשר תעשה להם. זה שאמר הכתוב: כבוד חכמים ינחלו . נאה הכבוד לחכמים היגעין בתורה. אמרה תורה: עשר וכבוד אתי הון עתק וצדקה . את מוצא שלשים וששה דורות מאדם ועד יעבץ, ולא כתיב באחד מהן כבוד אלא ביעבץ, שנאמר: ויהי יעבץ נכבד מאחיו . ולמה כתיב בו כבוד? שהיה תלמיד חכם מקהיל קהלות ודורש טעמי תורה ברבים, שנאמר: ומשפחות סופרים ישבי יעבץ תרעתים שמעתים שוכתים המה הקינים הבאים מחמת אבי בית רכב . אמר רבי יהודה בר שלום בשם רבי איבו: שני בני אדם ראו כבוד כו'.
דבר אחר: כבוד חכמים ינחלו, זה יהושע, שירש כבוד ממשה רבנו, שאמר לו הקדוש ברוך הוא, כאשר הייתי עם משה אהיה עמך . למשה אמר לו הקדוש ברוך הוא: של נעליך מעל רגליך . וליהושע ויאמר שר צבא ה' אל יהושע של נעלך מעל רגלך . משה כתוב בו: אז ישיר משה ובני ישראל . ויהושע, אז ידבר יהושע לה' ביום תת ה' . משה הוציאם ממצרים, ויהושע הכניסם לארץ. משה הרג לסיחון ועוג, ויהושע שלשים ואחד מלכים. משה העמיד גלגל חמה במלחמת עמלק, שנאמר: והיה כאשר ירים משה . ואין ירים אלא לשון שהעמיד גלגל חמה, שנאמר: נתן תהום קולו רום ידיהו נשא . ויהושע כן, שנאמר: שמש בגבעון דום וירח בעמק אילון . משה בנה מזבח, שנאמר: ויבן משה מזבח . ויהושע כן: שנאמר  אז יבנה יהושע מזבח, משה כתב את התורה שנאמר: ויכתב משה את התורה הזאת , ויהושע כן ויכתב יהושע את הדברים האלה בספר תורת אלהים . הרי בכל.
אבל אין אנו מוצאין שהיו שנותיו כשנות משה רבנו. שמשה כתוב בו: ומשה בן מאה ועשרים שנה במתו , ויהושע נגנז בן מאה ועשר. ולמה פחתו לו עשר שנים? בשביל שאמר לפני משה רבו עשרה דברים, שנאמר: ויען יהושע בן נון משרת משה מבחריו ויאמר אדני משה כלאם . לפיכך פחתו לו עשר שנים. מכאן את למד, שאין תלמיד רשאי לומר דבר לפני רבו. שכל המורה דבר לפני רבו, או אפלו אינו מורה אלא אומר לאחרים הלכה במקום שרבו מצוי, שנותיו מתקצרות . דבר אחר, כבוד חכמים ינחלו, זה אהרן ובניו, שנתבררה הכהנה מידם.