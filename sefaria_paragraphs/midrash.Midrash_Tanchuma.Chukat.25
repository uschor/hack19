ויאמר ה' אל משה אל תירא אותו. זה שאמר הכתוב: אשרי אדם מפחד תמיד, ומקשה לבו יפל ברעה . כך היא מדת החסידים, אף על פי שהקדוש ברוך הוא מבטיחן, אינן פורקין יראה. וכן ביעקב כתיב: ויירא יעקב מאד . למה נתירא. אמר, שמא נתקלקלתי אצל לבן בכלום. וכתיב: ולא יראה בך ערות דבר ושב מאחריך , והניחני הקדוש ברוך הוא. ואף משה תפש את היראה בדרך אביו. ולמה נתירא. אמר, שמא מעלו ישראל במלחמת סיחון, או נתקלקלו בעברה. אמר לו הקדוש ברוך הוא, אל תירא, כלן השלימו בצדק. אל תירא אותו, שלא עמד גבור בעולם קשה הימנו, שנאמר: כי רק עוג מלך הבשן נשאר מיתר הרפאים . והוא נשאר מאותן הגבורים שהרגו אמרפל וחבריו, שנאמר: ויכו את רפאים בעשתרות קרנים . וזה פסלת שלהם כפריצי זיתים הפליטים מתוך הגפת, שנאמר: ויבא הפליט ויגד לאברם וגו' , זה עוג. וכאן עשה אותו שירים, שנאמר: הוא נשאר מיתר הרפאים . וכונתו היתה שיצא אברהם ויהרג. נתן לו הקדוש ברוך הוא שכר רגליו וחיה כל אותן שנים, וגבה ממנו עד שנפל ביד בניו. כשבא משה לעשות מלחמה עמו, נתירא ממנו. אמר, אני בן מאה ועשרים שנה, וזה מיתר חמש מאות. אלולי שהיה לו זכות, לא חיה כל השנים האלו. אמר לו הקדוש ברוך הוא למשה, אל תירא אותו כי בידך נתתי אותו, אתה בידך תהרגהו, ועשית לו כאשר עשית לסיחון. ונחרם אותו כאשר עשינו לסיחון וגו' . והלא כתיב שם, וכל הבהמה ושלל הערים בזונו לנו . אלא גופן החרימו, שלא להנות מהן כלום. ויכו אותו ואת בניו, בנו כתיב, שהיה לו בן קשה ממנו. אמר הקדוש ברוך הוא לישראל, בעולם הזה, אתם מכלין את האמות קמעא קמעא, ולעתיד לבא, אני מבערן מן העולם בבת אחת, שנאמר: והיו עמים משרפות סיד קוצים כסוחים באש יצתו . אמן כן יהי רצון.