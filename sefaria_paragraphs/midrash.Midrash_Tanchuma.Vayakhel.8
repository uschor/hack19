‎ויעש בצלאל את הארן עצי שטים. לפי שגלוי היה לפני מי שאמר והיה העולם, שישראל חוטאים בשטים. לכך תקן להם הקדוש ברוך הוא שטים, לכפר על מעשה שטים. ויצף אתו זהב טהור, אלו התלמידים בני תורה. כי כמו שמתכבד העץ בזהב, יותר ויותר מתכבדין התלמידים בתורה, שהיא בתוך לבם. וכמו שיאמרו אנשים זהב טהור, כך מטהר התורה לבן וכליותן של תלמידי חכמים. שכך כתיב: הנחמדים מזהב ומפז רב . ויעש בצלאל. אנו מוצאין כשאמר הקדוש ברוך הוא למשה לעשות את המשכן, אמר לו על כל דבר ודבר, ועשית. ועל הארון אמר, ועשו . למה, אלא שצוה הקדוש ברוך הוא לעשותו לכל ישראל, שלא יהא לאחד מהם פתחון פה על חברו לומר, שאני נתתי הרבה בארון לפיכך אני לומד הרבה ואני יש לי בו יותר ממך ואתה לא נתת בארון כלום אלא מעט לפיכך אין לך חלק בתורה. ולכך נמשלה התורה למים, שנאמר: הוי כל צמא לכו למים . כשם שאין אדם מתביש לומר לחברו השקני מים, כך לא יתביש לומר לקטן ממנו למדני תורה, למדני דבר זה. וכשם שהמים כל הרוצה לשתות ישתה בלא מחיר, כך כל הרוצה ללמד תורה, לומד בלא מחיר ובלא כסף, שנאמר: לכו שברו בלוא כסף ובלוא מחיר .
ולמה נתנה התורה במדבר. לומר, מה המדבר מפקר לכל בני אדם, אף דברי תורה מפקרין לכל מי שירצה ללמד. שלא יהא אדם אומר, אני בן תורה ותורה נתונה לי ולאבותי ואתה ואבותיך לא הייתם בני תורה אלא אבותיך גרים היו, לכך כתיב: מורשה קהלת יעקב , לכל מי שמתקהל ביעקב. אפלו הגרים שעוסקין בתורה, שקולים הם ככהן גדול, שנאמר: אשר יעשה אתם האדם וחי בהם אני ה' אלהיכם , כהן ולוי וישראל לא נאמר אלא אדם. לפיכך תורה אחת ומשפט אחד יהיה וגו' . ראה מה כתיב בבני יתרו, ומשפחות סופרים ישבי יעבץ תרעתים שמעתים שוכתים . תרעתים, שהיו יושבים בלשכת הגזית. שמעתים, שהיו כל ישראל שומעים הלכה מפיהם. שוכתים, שנסתוככו ברוח הקדש. ומי הם, המה הקינים הבאים מחמת אבי בית רכב , מבני קני חותן משה. ושמעיה ואבטליון בני בניו של סיסרא היו ולמדו תורה ברבים כאנשי כנסת הגדולה. כל כך למה. שהתורה נתנה לישראל. לפיכך כתיב: את הדברים האלה דבר ה' אל כל קהלכם .
וכתיב: ועשו ארון עצי שטים . אמר רבי שמעון בן יוחאי, שלשה כתרים הם, כתר תורה, כתר כהנה, כתר מלכות. כתר תורה מנין. שכך כתיב בארון, ועשית זר זהב  כתר כהנה, שכך כתיב במזבח , זר זהב. כתר מלכות, שכך כתיב בשלחן  זר זהב. ולמה כתוב זר וקורין זר. ללמדך, זכה אדם, נעשה לו זר זהב. לא זכה, נעשה זר בתוכם מהם.
ומפני מה בכלם כתוב ועשית, ובארון כתיב ועשית עליו. ללמדך, אם זכה לתורה, זכה לכלם. וכן הוא אומר, ומשמרתם הארן והשלחן והמנרה והמזבחת . ללמדך, שאין לך גדול מן העוסק בתורה.