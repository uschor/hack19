וכי ימוך אחיך ומכר מאחזתו. וכי ימוך אחיך ומטה ידו. זה שאמר הכתוב: אל תגזל דל כי דל הוא כי ה' יריב ריבם . אמר הקדוש ברוך הוא, אל תגזל דל כי דל הוא, שאני עשיתי אותו דל. מי שהוא גוזל אותו או מלעיג עליו, חרף עושהו. כאלו עלי הוא מלעיג, שנאמר: עשק דל חרף עשהו ומכבדו חנן אביון . מהו אל תגזל דל. וכי יש אדם גוזל דלים. ומה גוזל ממנו אחר שאין לו כל. אלא אם היית למוד להיות מפרנסו, וחזרת בך ואמרת, עד מתי אני מספיק לזה, ואת מונע שלא לתן לו. אם עשית כך, דע שאתה גוזלו. הוי אל תגזל דל כי דל הוא, אלא הוי מפרנסו, שאין לו מקום אחר. ואל תדכא עני בשער , שלא בשבילך אעצר את השמים. שאף השמים יש להם שער, שנאמר: וזה שער השמים . כי ה' יריב ריבם , רב אני אתך ריבם, שאני עשיתיו עני ולך עשיר. אם הופך אני מנגנין שלו, ואעשה אותו עשיר ולך עני, שנאמר: עשיר ורש נפגשו, עושה כלם ה' . למה, כי ה' יריב ריבם . כל כך למה. שנפשו אתה מחסרו, אם אין אתה מפרנסו. לפיכך, וקבע את קובעיהם נפש . 