ויחל העם לזנות. יש מעינות שמגדלין גבורים, ויש שמגדלין חלשים, ויש מגדלות נאים, ויש מכערים, ויש צנועין, ויש שטופין בזמה. ומעין שטים, של זנות היה, והוא היה משקה סדום. אתה מוצא שאמרו, איה האנשים וגו' הוציאם אלינו ונדעה אתם . ולפי שנתקלל אותו מעין, עתיד הקדוש ברוך הוא ליבשו, שנאמר: ומעין מבית ה' יצא והשקה את נחל השטים . וכן את מוצא, מימות אברהם לא נפרץ אחד מהם בזנות. כיון שבאו לשטים ושתו מימיו, נפרצו בזנות, שנאמר: ויחל העם לזנות. בא וראה מה כתיב ביציאתן ממצרים, דבר אל בני ישראל וישובו ויחנו לפני פי החירת . מהו פי החירת. מקום קבוע לזנות היה. ולפי שהצניעו עצמן ביציאתן ממצרים, נקרא פי החירת. ואלו על שהפקירו עצמן לנשים, כתיב בהם, ויחל העם לזנות אל בנות מואב. ויחל העם. כל מקום שנאמר העם, לשון גנאי הוא. וכל מקום שנאמר ישראל, לשון שבח הוא. ויהי העם כמתאוננים , וידבר העם באלהים , ויבכו העם , וירא משה את העם כי פרע הוא , ויקהל העם על אהרן . ויחל העם. זרק מטה באויר, אעיקרו נופל. מי שפתח בזנות תחלה, השלים לבסוף. אמותיהן התחילו בזנות, ותאמר הבכירה אל הצעירה, לכה נשקה את אבינו וגו', ויהי ממחרת ותאמר הבכירה אל הצעירה וגו' , למדה אחותה. לפיכך חשב הכתוב הצעירה ולא פרשה, אלא ותשכב עמו . ובגדולה כתיב: ותשכב את אביה . אותה שפתחה בזנות תחלה, השלימו בנותיה אחריה, שנאמר: ויחל העם לזנות אל בנות מואב.