ויהי ביום כלות משה. זה שאמר הכתוב: נוצר תאנה יאכל פריה, ושומר אדוניו יכבד . אין הקדוש ברוך הוא מקפח שכר כל בריה, אלא בכל מה שאדם יגע ונותן נפשו על הדבר, אין הקדוש ברוך הוא מקפח שכרו. לכך נאמר: נוצר תאנה יאכל פריה. תדע לך, שהרי שלמה בונה בית המקדש, שנאמר: ויבן שלמה את בית ה' . ובשביל שנתן דוד נפשו על בנין בית המקדש, שנאמר: זכר ה' לדוד את כל ענותו, אשר נשבע לה' וגו', אם אבא באהל ביתי וגו'. עד אמצא מקום וגו' , לא קפח הקדוש ברוך הוא את שכרו, אלא הכתיבו על שמו, שנאמר: מזמור שיר חנכת הבית לדוד . וכי דוד חנכו, והרי שלמה חנכו. אלא לפי שנתן דוד נפשו עליו, נקרא על שמו. הוי, יפה אמר שלמה, נוצר תאנה יאכל פריה ושומר אדוניו יכבד. וכן אתה מוצא במשכן, שאף על פי שכל ישראל עשו אותו, ונתנו נפשם ועשו את המשכן, כל ישראל נתנדבו, כל הנשים טוו את העזים, וכן כתיב: ויעשו כל חכם לב בעושי המלאכה , וכן ויעש בצלאל ואהליאב , ובשביל שנתן משה נפשו עליו, נקרא על שמו, שנאמר: וראה ועשה כתבניתם . והלך משה ונתן נפשו על כל דבר ודבר, שיעשה כשם שהראה לו הקדוש ברוך הוא בהר, כדי שלא יטעו בו. לכך כתיב על כל דבר ודבר, כאשר צוה ה' את משה . וכן הוא אומר, וירא משה את כל המלאכה והנה עשו אותה וגו' . ומה ברכה ברכן. אמר להם: תשרה השכינה במעשה ידיכם. אמר הקדוש ברוך הוא, הואיל ומשה נתן נפשו על המשכן, איני כותבו אלא על שמו, שנאמר: ויהי ביום כלות משה. הוי, נוצר תאנה יאכל פריה.