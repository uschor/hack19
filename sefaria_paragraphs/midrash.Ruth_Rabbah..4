זה שאמר הכתוב : ושחרים הוליד בשדה מואב, אליהו זכור לטוב שאל את רבי נהוראי אמר ליה מה דין דכתיב ושחרים הוליד בשדה מואב, אמר ליה גדול שהוליד בשדה מואב, מן שלחו אתם, שהיו משבט בנימין, דכתיב : וישלחו שבטי ישראל אנשים בכל שבטי בנימין לאמר, דבר אחר, ושחרים, זה בעז, ולמה נקרא שמו שחרים, שהיה משחרר מן העוונות. הוליד בשדה מואב, שהוליד מרות המואביה. מן שלחו, שהיה משבט יהודה, שנאמר : ואת יהודה שלח לפניו אל יוסף. : חושים ואת בערא נשיו, ויש אדם מוליד נשיו, אלא שחש כנמר ובאר את ההלכה עמוני ולא עמונית, מואבי ולא מואבית. ויולד מן חדש אשתו. לא צורכה אלא ויולד מן בערא אשתו, אלא בימיו נתחדשה הלכה עמוני ולא עמונית מואבי ולא מואבית. כתוב אחד אומר : יתרא הישמעאלי, וכתוב אחד אומר : יתרא הישראלי, רבי יהושע בן לוי אמר הוא יתרא הישראלי הוא יתרא הישמעאלי. רבי שמואל בר נחמן ורבנן, רבי שמואל אמר ישמעאלי היה ואת אמרת ישראלי, אלא ישמעאלי היה ונכנס לבית המדרש ומצאו לישי יושב ודורש כן : פנו אלי והושעו כל אפסי ארץ וגו', נתגיר ונתן לו בתו. רבנן אמרין ישראלי היה ואת אמרת ישמעאלי, אלא ישראלי היה וחגר חרבו כישמעאלי ונעץ החרב באמצע בית המדרש ואמר או אהרג או אהרג עד שאני מקים הלכה לרבים שכל שיבטל הלכה זו בחרב הזאת אני מתיז את ראשו, עמוני ולא עמונית מואבי ולא מואבית. 
ותשב נעמי ורות המואביה כלתה עמה השבה משדי מואב , זו היא ששבה משדה מואב. : והמה באו בית לחם בתחלת קציר שערים, אמר רבי שמואל בר נחמן כל מקום שנאמר קציר שעורים, בקציר העמר הכתוב מדבר. קציר חטים, בשתי הלחם הכתוב מדבר. קציר סתם, משמש לכאן ולכאן. 
ולנעמי מודע לאישה איש גבור חיל , מודע, קרוב. אמר רבי אבהו נפיל נסיב לנפילא, מה הם מעמידין, גבורי חיל. בעז נסיב לרות, מה הם מעמידין, דוד, : ידע נגן וגבור חיל ואיש מלחמה ונבון דבר ואיש תאר וה' עמו. ידע נגן, במקרא. וגבור חיל, במשנה. ואיש מלחמה, שיודע לשא ולתן במלחמתה של תורה. ונבון דבר, במעשה הטוב. ואיש תאר, בתלמוד. דבר אחר, ונבון דבר, שמבין דבר מתוך דבר. ואיש תאר, שמאיר פנים בהלכה. וה' עמו, הלכה כדבריו. : ממשפחת אלימלך ושמו בעז, הרשעים הן קודמין לשמן, : גלית שמו. : נבל שמו. : שבע בן בכרי שמו. אבל הצדיקים שמן קודמין, : ושמו קיש. : ושמו שאול. : ושמו ישי. : ושמו מרדכי. : ושמו אלקנה. ושמו בעז, דומין לבוראם, שנאמר : ושמי ה' לא נודעתי להם. אתיבון ליה : ושמו לבן, אמר רבי יצחק פרדכסוס. רבי ברכיה אמר מלבן ברשע. והכתיב : ובני שמואל שם הבכור יואל ושם משנהו אביה, רבנן אמרי מה זה רשע, אף זה רשע. ורבי יהודה ברבי סימון שנשתנו למעשה וזכו לרוח הקדש, שנאמר : דבר ה' אשר היה אל יואל בן פתואל. 
ותאמר רות המואביה אל נעמי אלכה נא השדה ואלקטה בשבלים אחר אשר אמצא חן בעיניו , רבי ינאי אמר בת ארבעים שנה היתה, ואין קוראין בת אלא לבת ארבעים שנה. : ותלך ותבוא, עד כדון לא אזלת ואת אמרת ותבוא, רבי יהודה ברבי סימון אמר התחילה מסימת לפניה הדרכים. : ויקר מקרה, אמר רבי יוחנן כל הרואה אותה מריק קרי. : חלקת השדה ממשפחת אלימלך, שנתן לה ממי שהוא ראוי לפל בחלקה. 
והנה בעז בא מבית לחם , רבי תנחומא בשם רבנן אמר, שלשה דברים גזרו בית דין של מטה והסכימו עמהם בית דין של מעלה, ואלו הן: לשאל שלום בשם, ומגלת אסתר, ומעשרות. שאילת שלום מנין, שנאמר : החשבים להשכיח את עמי שמי, אימתי חשבו בימי עתליהו. ורבנן אמרין בימי חנניה מישאל ועזריה. רבי חנניה בשם רבי יהודה ברבי סימון בימי מרדכי ואסתר, ועמד בעז ובית דינו והתקינו לשאל שלום בשם, שנאמר: והנה בעז בא מבית לחם ויאמר לקוצרים ה' עמכם. וכן המלאך אומר לגדעון : ה' עמך גבור החיל. מגלת אסתר מנין, רבי ירמיה בשם רבי שמואל בר יצחק, מה עשו מרדכי ואסתר כתבו אגרות ושלחו לכל בני הגולה ואמרו מקבלים אתם עליכם להיות עושים את שני הימים האלה, שלחו ואמרו לא דינו צרותיו של המן אלא שאתם מטריחין עלינו לעשות שני הימים האלה, ואמרו להם אם מדבר זה אתם מתיראין הרי היא כתובה בין הכרכים, שנאמר : הלוא הם כתובים על ספר דברי הימים. מה עשו כתבו אגרת שניה ושלחו להם : את אגרת הפרים הזאת השנית, רבי חלבו בשם רבי שמואל בר נחמן שמונים וחמשה זקנים, ומהם שלשים וכמה נביאים היו שהיו מצטערים על הפסוק הזה : אלה המצות אשר צוה ה' את משה, אלה, אין להוסיף ואין לגרע ואין נביא רשאי לחדש דבר עוד מעתה, ומרדכי ואסתר מבקשין ממנו לחדש דבר עלינו. עד שהאיר הקדוש ברוך הוא עיניהם ומצאו אותה כתובה בתורה ובנביאים ובכתובים, בתורה, דכתיב : כתב זאת זכרון בספר. בנביאים, דכתיב : אז נדברו יראי ה' איש אל רעהו ויקשב ה' וישמע ויכתב בספר וגו'. בכתובים, שנאמר: הלוא הם כתובים על ספר דברי הימים. רב ורבי חנינא ורבי יונתן ובר קפרא ורבי יהושע בן לוי אמרו המגלה הזאת אין נאמרה מפי בית דין, מסיני נאמרה, אלא שאין מקדם ומאחר בתורה. ומנין שהסכים הקדוש ברוך הוא עליהם, רב אמר : קימו וקבלו היהודים, לא כתיב, וקבל כתיב, רבן של יהודים קבל. מעשרות מנין, דאמר רבי ברכיה בשם [רבי] קריצפה בעון תרומות ומעשרות גלו. שמעון בר אבא בשם רבי יוחנן אמר כיון שגלו נפטרו, והם חיבו עצמן מאליהן, מה עשו אנשי כנסת הגדולה, כתבו ספר ושטחוהו בעזרה, ובשחרית עמדו ומצאוהו חתום, הדא הוא דכתיב : ובכל זאת אנחנו כרתים אמנה וכתבים ועל החתום. כתוב אחד אומר ועל החתום, וכתוב אחד אומר ועל החתומים, היאך, אלא ועל החתום, זה בית דין של מעלה, ועל החתומים זה בית דין של מטה. ויש אומרים אף חרמה של יריחו, וכן אמר הקדוש ברוך הוא אל יהושע : חטא ישראל, ולא יהושע גזר, אלא מלמד שאף הקדוש ברוך הוא הסכים עמו. 
ויאמר בעז לנערו הנצב על הקוצרים , על כמה היה ממנה, אמר רבי אליעזר בר מרים על ארבעים ושנים היה ממנה, מן הדא : ויספר שלמה כל האנשים הגירים אשר בארץ ישראל וגו' ויעש מהם שבעים אלף סבל וגו', דעבד כן יכיל קאים וידע מה דהוא עבד. למי הנערה הזאת. ולא הוה חכים לה, אלא כיון שראה אותה נעימה ומעשיה נאים, התחיל שואל עליה, כל הנשים שוחחות ומלקטות וזו יושבת ומלקטת. כל הנשים מסלקות כליהם, וזו משלשלת כליה. כל הנשים משחקות עם הקוצרים, וזו מצנעת עצמה. כל הנשים מלקטות בין העמרים, וזו מלקטת מן ההפקר. ודכוותיה : וכראות שאול את דוד יצא לקראת הפלשתי, ולא הוה חכים ליה, אתמול הוה משלח לאמר לישי : יעמד נא דוד לפני כי מצא חן בעיני, ועכשיו הוא שואל עליו, אלא כיון שראה שאול את ראש הפלשתי בידו, התחיל שואל עליו, אם מפרץ הוא, מלך הוא. אם מזרח הוא, שופט הוא. והיה שם דואג האדומי באותה שעה ואמר לו אפלו הוא מפרץ לא פסול הוא, לא פסול משפחה הוא, לא מרות המואביה הוא. אמר לו אבנר ולא כבר נתחדשה הלכה עמוני ולא עמונית, אמר לו אם כן אדומי ולא אדומית, מצרי ולא מצרית, אנשים למה נתרחקו לא : על דבר אשר לא קדמו אתכם בלחם ובמים, היה להם לנשים להוציא לקראת נשים. נתעלמה הלכה מעיניו של אבנר לשעה. אמר לו שאול הלכה שנתעלמה מעיניך צא ושאל לשמואל ובית דינו. כיון שבא אצל שמואל בבית דינו אמר לו הדא מנין אית לך, לא מן דואג, דואג מיני הוא ואינו יוצא בשלום מן העולם, להוציאך חלק אי אפשר, דכתיב : כל כבודה בת מלך פנימה, לאשה שלא להוציא, ולאיש להוציא : ואשר שכר עליך, לאיש לתן שכר ולא לאשה. ויען הנער הנצב על הקוצרים ויאמר נערה מואביה היא. ואת אמרת מעשיה נאים ונעימים. אלא, רבתה רפתה לה. 
ותאמר אלקטה נא ואספתי בעמרים וגו' מעט , מעט תפסה לה קל וחמר [לוקו] מאותה שבבית שהיא מצפה לה. 
ויאמר בעז אל רות הלא שמעת בתי אל תלכי ללקט בשדה אחר , על שם : לא יהיה לך אלהים אחרים על פני. וגם לא תעבורי מזה, על שם : זה אלי ואנוהו. וכה תדבקין עם נערתי, אלו הצדיקים שקרויין נערים, שנאמר : התשחק בו כצפור ותקשרנו לנערותיך. 
עיניך בשדה אשר יקצרון והלכת אחריהן הלוא צויתי את הנערים לבלתי נגעך וצמת והלכת אל הכלים ושתית מאשר ישאבון הנערים. עיניך, זו סנהדרין. מאתים וארבעים ושמונה אברים שיש באדם אינן הולכין אלא אחר העינים, הדא שנאמר: עיניך וגו' והלכת אחריהן. לבלתי נגעך, שא לרחק. וצמת והלכת אל הכלים, אלו הצדיקים שקרויין כלים, שנאמר : איך נפלו גבורים ויאבדו כלי מלחמה. ושתית מאשר ישאבון הנערים, זה בית השואבה, ולמה נקרא שמה שואבה, שמשם היו שואבין רוח הקדש, שנאמר : ושאבתם מים בששון ממעיני הישועה. 