ד"א לך לקראת משה המדברה. זש"ה חסד ואמת נפגשו צדק ושלום נשקו , צדק זה משה, נאמר צדקת ה' עשה , שלום זה אהרן, שנאמר בשלום ובמישור הלך אתי , חסד זה אהרן, שנאמר וללוי אמר תמיך ואוריך לאיש חסידך , ואמת זה משה, שנאמר בכל ביתי נאמן. הוא , לכך חסד ואמת נפגשו, וילך ויפגשהו וגו', צדק ושלום נשקו, וישק לו.  
ד"א וישק לו, כל הנשיקות של תיפלות, חוץ משלש, ואלו הן, נשיקת פרישה, ונשיקת גדולה, ונשיקת פרקים, נשיקת פרישה, שנאמר ותשק ערפה לחמותה , נשיקת גדולה, שנאמר ויקח שמואל את פך השמן ויצק על ראשו וישקהו וגו' , נשיקת פרקים, שנאמר וילך ויפגשהו בהר האלהים וישק לו.