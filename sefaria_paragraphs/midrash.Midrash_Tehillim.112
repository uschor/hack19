הללויה אשרי איש ירא את ה'. זה שאמר הכתוב  שקר החן והבל היופי. אין מתבקש לפני הקב"ה לא יופי ולא עושר. ומהו מתבקש יראת חטא שנאמר  אשה יראת ה' היא תתהלל. כמה עשה אברהם לפני הקב"ה ולא נתהלל אלא שהיה ירא לפניו שנאמר  כי עתה ידעתי כי ירא אלקים אתה. וכן הוא אומר  אל יתהלל חכם בחכמתו ואל יתהלל וגו'.  כי אם בזאת יתהלל המתהלל השכל וידוע אותי. ואין זאת אלא תורה שנאמר  וזאת התורה. ואברהם עשה את התורה מאל"ף ועד תי"ו שנאמר  עקב אשר שמע אברהם בקולי. לפיכך נאמר עליו המזמור של מעלה באל"ף בי"ת עם המזמור של אשתו מא' ועד ת'. אשה יראת ה' היא תתהלל. ושניהם עשו את התורה מא' עד ת'. אשרי איש ירא את ה' ולמה אשריו שלא עשה את המצוות באנגריא אלא בשמחה. במצותיו חפץ מאד. אמר לו הקב"ה  לך לך מארצך. לא עשה באנגריא אלא מיד  ויקח אברם את שרי אשתו. אמר לו הקב"ה  המול ימול. לא עכב אלא מיד  בעצם היום הזה נימול אברהם. אמר לו הקב"ה  קח נא את בנך. לא עשה באנגריא אלא מיד  וישכם אברהם בבקר. חפץ לעשות מצוה. וכשנולד יצחק בן שמונה ימים הגישו למילה שנאמר  וימל אברהם את יצחק בנו בן שמונת ימים. והגישו למנחה על גבי המזבח ועשה שמחה ומשתה. ומכאן אמרו חכמים חייב אדם לעשות שמחה ומשתה באותו היום שזוכה למול את בנו כאבינו אברהם שנאמר  ויעש אברהם משתה גדול ביום הגמל את יצחק. הוי במצותיו חפץ מאוד:
 גבור בארץ יהיה זרעו. מהו שכרו גבור בארץ יהיה זרעו זה יצחק  כי ביצחק יקרא לך זרע. ומהו גבורתו שעשה לעקרה שתלד שנאמר  ויעתר יצחק ליי'. וכי יש גבור גדול מזה שעשה לעקרה שתלד:
 דבר אחר גבור בארץ יהיה זרעו. זה יעקב שנאמר  ועתה ישראל עבדי יעקב אשר בחרתיך זרע אברהם אוהבי. ומהו גבורתו שנטל את המלאך ורפשו לארץ שנאמר  וישר אל מלאך. דור ישרים יבורך  כל אלה שבטי ישראל שנים עשר: