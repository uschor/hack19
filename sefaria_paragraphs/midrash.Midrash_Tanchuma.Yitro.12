‎וידבר אלהים את כל הדברים, הכל בבת אחת. ממית ומחיה בבת אחד. מכה ורופא בבת אחת. עונה אשה על המשבר, יורדי ימים והולכי מדברות, חבושים בבית האסורין, אחד במזרח ואחד במערב, אחד בצפון ואחד בדרום, יוצר אור ובורא חשך, עשה שלום ובורא רע , כל אלה בבת אחת. עפר נהפך לאדם. ואדם נהפך לעפר, שנאמר: והפך לבקר צלמות . מהו לבקר צלמות? לתחלתו.
ואומר: ויהפכו כל המים אשר ביאר לדם . חזר הדם ונהפך למים. בשר חי נהפך למת, חזר ונהפך המת לחי. המטה נהפך לנחש, הנחש נהפך למטה. הים נהפך ליבשה, היבשה נהפכה לים. וכן הוא אומר: הקורא למי הים וישפכם על פני הארץ ה' שמו . לכך נאמר: וידבר אלהים את כל הדברים.
מה כתיב למעלה מן הענין? והר סיני עשן כלו. יכול מקום הכבוד? תלמוד לומר: מפני אשר ירד עליו ה' באש. מגיד, שהתורה כלה אש, מאש נתנה ובאש נמשלה. מה דרכה של אש? שאם קרב אדם אצלה נכוה, רחק ממנו צנן, כך אין לו לאדם אלא להתחמם כנגד אורן של חכמים.