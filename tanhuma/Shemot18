וילך משה וישב אל יתר חותנו, זש"ה והוא באחד ומי ישיבנו ונפשו אותה ויעש , דרש רבי פפוס לפי שהוא יחיד בעולם ואין מי שימחה בידו כל מה שרוצה לעשות עושה ונפשו אותה ויעש, א"ל ר"ע חייך פפוס אין דורשין כן, א"ל ומהו והוא באחד ומי ישיבנו א"ל כשם שהשואל שואל למטן כך למעלן, מנין דכתיב בגזרת עירין פתגמא ובמאמר קדישין שאלתא עד דברת די ינדעון חייא די שליט עלאה במלכות אנשא ולמן די יצבא יתננה ושפל אנשים יקים עלה  כשם שנושאין ונותנין בהלכה למטן כך נושאין ונותנין בהלכה למעלן והכל במשפט, שנא' אבל אגיד לך את הרשום בכתב אמת .
והקב"ה נושא ונותן במשפט ואומר היאך יצא משפט פלוני והם אומרים כך וכך יצא והקדוש ברוך הוא מסכים עמהן ממי את למד ממיכה ראה מה כתיב ויאמר מיכיהו לכן שמעו דבר ה' ראיתי את ה' יושב על כסאו וכל צבא השמים עומדים עליו מימינו ומשמאלו , וכי יש שמאל למעלן אלא אלו מימינים מטין לכף זכות ואלו משמאילים מטין לכף חובה, ויאמר ה' מי יפתה את אחאב ויעל ויפול ברמות גלעד ויאמר זה בכה וזה בכה ללמדך שהכל במשפט שנושאין ונותנין בדין והקב"ה נושא ונותן עמהן.
ומה הוא והוא באחד ומי ישיבנו שמשנגמר הדין הקדוש ברוך הוא נכנס למקום שאין להם רשות ליכנס וחותם את הדין שנאמר והוא באחד ומי ישיבנו והוא יודע דעת כל בריותיו ואין מי שישיב על דבריו, 
דבר אחר והוא באחד ומי ישיבנו על שהוא יחידי בעולמו ראה שאין משיב על דבריו, תדע לך כמה נתקשה יונה שלא לילך בשליחותו, שנאמר ויקם יונה לברוח תרשישה  א"ל הקב"ה נראה של מי עומד לא זז עד שהלך, ויקם יונה וילך אל נינוה כדבר ה'.
וירמיה אמר לא ידעתי דבר כי נער אנכי  אמר ליה אל תאמר נער אנכי כי על כל אשר אשלחך תלך, לא זז עד שהלך הוי ונפשו אותה ויעש, משה אמר ליה ועתה לכה וגו' א"ל שלח נא ביד תשלח לא זז עד שהלך.
וילך משה וישב אל יתר חותנו וגו', מה כתיב למעלה מן הענין וירא ה' כי סר לראות, רבי אבא בר כהנא אמר כל מי שנכפל שמו הוא בשני עולמות, נח נח אברהם אברהם יעקב יעקב משה משה שמואל שמואל פרץ פרץ, אמר לו והרי כתיב אלה תולדות תרח תרח, אמר להם אף הוא יש לו חלק בשני עולמות ולא נאסף אבינו אברהם עד שנתבשר שעשה תרח אביו תשובה שנאמר  ואתה תבוא אל אבותיך בשלום, אמר אברהם לפני הקדוש ברוך הוא רבש"ע כל מה שסגלתי מעשים טובים בעולם הזה אני הולך אצל אבותי בשרו הקב"ה חייך שעשה אביך תשובה לפיכך נכפל שמו: