ראה נתתיך אלהים. אמר לו הקדוש ברוך הוא למשה, פרעה הרשע עשה עצמו אלוה, הודיעו שאינו כלום. הריני עושה אותך עליו אלוה. ומנין שעשה עצמו אלוה, שנאמר, לי יאורי ואני עשיתני . לפיכך יראה אותך ויאמר שזה אלוה. 
פרעה היה אחד מארבעה בני אדם שעשו עצמן אלוהות ונבעלו כנשים, ואלו הן, חירם ונבוכדנצר ויואש ופרעה. חירם מנין. דכתיב, בן אדם אמור לנגיד צור כה אמר ה' אלהים יען גבה לבך ותאמר אל אני . ומנין שנבעל כנשים, שנאמר, גבה לבך ביופיך שחת חכמתך על יפעתך על ארץ השלכתיך לפני מלכים נתתיך לראוה בך , לרעוא בך, יעבדון רעותהון בך.
נבוכדנצר מנין שעשה עצמו אלוה, דכתיב, אעלה על במתי עב אדמה לעליון . אמר ליה הקדוש ברוך הוא, רשע, אך אל שאול תורד אל ירכתי בור . מה עשה לו. הגלהו למדבר עד שהוא במלכותו והאכילו עשב כבהמה, שנאמר, עשבא כתורין לך יטעמון, ושבעא עדנין יחלפון עלך . והיו בהמות וחיות רואין אותו בדמות בהמה והולכין ובועלין אותו, שנאמר, ושוד בהמות יחיתן . יחיתן, כענין שנאמר, לא תתחתן בם. ועל כל זאת ולבב אניש יהיב ליה, שהיה יודע שהוא מלך על כל העולם, והיום נבעל לחיות ולבהמות. וכתיב ביה, ולקצת יומיא אנא נבוכדנצר עיני לשמיא נטלת ומנדעי עלי יתוב ולעילא ברכת ולחי עולמים שבחת והדרת די שלטנה שלטן עלם ומלכותיה עם דר ודר . 
יואש מנין שעשה עצמו אלוה, דכתיב, ואחרי מות יהוידע באו שרי יהודה וישתחוו למלך, אז שמע המלך אליהם . מהו וישתחוו למלך, שעשאוהו אלוה. אמרו לו, אלולי שאתה אלוה, לא יצאת לאחר שבע שנים מבית קדשי הקדשים. אמר להם כך הוא, וקבל על עצמו לעשות אלוה. ומנין שנבעל כנשים, דכתיב, ויהי לתקופת השנה עלה עליו חיל ארם ויבאו אל יהודה וירושלים וגו', ואת יואש עשו שפטים . אל תהא קורא שפטים אלא שפוטים. וכתיב, ובלכתם ממנו כי עזבו אותו במחלואים רבים, התקשרו עליו עבדיו בדמי בני יהוידע הכהן ויהרגוהו על מטתו וימת ויקברוהו בעיר דוד ולא קברוהו בקברות המלכים .
פרעה מנין שנבעל כנשים, שנאמר, כה אמר ה' הנני נותן את פרעה חפרע מלך מצרים ביד אויביו . מהו הפרע, שהיה זכר ופרע עצמו כנקבה. הפרע, כמו דאת אמרת ופרע את ראש האשה . וכן הנביא אומר, ביום ההוא תהיה מצרים כנשים . ומי גרם לו. על שאמר, לי יאורי ואני עשיתני. לפיכך אמר ליה הקדוש ברוך הוא למשה, ראה נתתיך אלהים לפרעה. למה. כי גבוה מעל גבוה שומר וגבוהים עליהם . אמר ליה, ראה נתתיך אלהים לפרעה, לך ועשה מי שעשה עצמו אלוה שחץ בעולם על שהגביה עצמו, שנאמר, את כל גבוה יראה הוא מלך על כל בני שחץ . 
וכי גבוה יראה והשפל אינו רואה. והא כתיב, עיני ה' המה משוטטות בכל הארץ . אלא אמר רבי ברכיה, אלו הגיותנין שעושין עצמן אלוהות, הקדוש ברוך הוא עושה מהן שחצים בעולם, כגון נבוכדנצר, ומן בני אנשא טריד ולבביה עם חיות שוי ועם עדרים מדוריה ועשבה כתורין יטעמוניה ומטל שמיא גשמה יצטבע עד די ידע די שליט עילאה במלכות אנשא ולמן די יצבא יתנינה.
וכן סנחריב נתגאה ונעשה שחץ בעולם, שנאמר, ויהי בלילה ההוא ויצא מלאך ה' ויך במחנה אשור מאה ושמונים וחמשה אלף וישכימו בבקר והנה כלם פגרים מתים . לכך כתיב, את כל גבוה יראה, שהקדוש ברוך הוא מראה שחץ של גיותנים לכל הבריות, אמר הקדוש ברוך הוא, אם יסתר איש במסתרים ואני לא אראנו נאם ה' וגו' . 
אמר רבי בנימין בר לוי, אמר הקדוש ברוך הוא, ישב אדם בזוית ביתו ויעסוק בתורה, אני מראהו לבריות. ביותר אם יטמין אדם עצמו לעבוד עבודה זרה או לעבירה, שאני מראהו לבריות, שנאמר, אם יסתר איש במסתרים ואני לא אראנו נאם ה'.
מהו הלא את השמים ואת הארץ אני מלא . אמר רבי חמא בר חנינא, אני ממלא ממנו העליונים ותחתונים ומראה שבחן לבריות. לפיכך אמר הקדוש ברוך הוא למשה, ראה נתתיך אלהים לפרעה. למה. כי גבוה מעל גבוה וגו' . אמר לו, ראה נתתיך אלהים לפרעה, לך והפרע ממנו והביא עליו עשר מכות. אמר לו, היאך אביא עליו את המכות. אמר לו, את המטה הזה תקח בידך. אמר רבי יהודה, המטה משקל ארבעים סאה היה, ושל סמפירינון היה, ועשר מכות חקוקות עליו נוטריקון דצ"ך עד"ש באח"ב. אמר לו הקדוש ברוך הוא, בטקסין הזה הבא עליו את המכות: