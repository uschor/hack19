שור או כשב או עז. זה שאמר הכתוב, ועתה ירום ראשי על אויבי סביבותי ואזבחה באהלו זבחי תרועה. כיון שעשו ישראל אותו מעשה, היו אומות העולם אומרין, אין להם תקומה ואינו חוזר עליהם לעולם. כיון ששמעו ישראל שיקרבו קרבן שור, רמה ראשם, שנאמר, ועתה ירום ראשי. והיו מהלכין בהרמת ראש ואומרין, עכשיו אנו יודעין שנתרצה לנו הקדוש ברוך הוא, שנאמר, ואזבחה באהלו זבחי תרועה אשירה ואזמרה לה'. שור או כשב או עז. יש שור נולד, עגל אינו נולד שיהא שור שנאמר להקריב שור. ולמה אמר שיקריבו שור. לכפר על תבנית שור, שנאמר, הסולח לכל עוניכי, הרופא לכל תחלואיכי . תדע לך, בא וראה מה כתיב, וארבעה פנים לאחת, וארבע כנפים לאחת להם . מה כתיב שם. ורגליהם רגל ישרה, וכף רגליהם ככף רגל עגל . ובשביל כפרתן של ישראל הוסיף להם עוד שתי כנפים, שנאמר, שש כנפים לאחד . למה. אמר הקדוש ברוך הוא שיכסו רגליהם, שהן דומות כעגל. כביכול שלא יראה אותן ויזכור מעשה העגל. בשתים יכסה רגליו . וכל כך למה. אלא לכפר על ישראל, [זהו הסולח לכל עוניכי. אין לך גדול בעופות אלא הנשר, ונעשה פנים לחיה], שנאמר, ופני נשר . הגדול שבחיה ארי ונעשה פנים לחיה, שנאמר, ופני אריה . השור גדול שבבהמות ונעשה פנים לחיה, שנאמר, ופני שור מהשמאל . פני אדם , בשביל ישראל מחה הקדוש ברוך הוא את השור ונתן כרוב תחתיו. שכן אתה מוצא, שאין מזכיר שם אלא כרוב, שנאמר, פני האחד פני הכרוב . כל כך למה, כדי לכפר על ישראל. הוי, הסולח לכל עוניכי. ולמה הסיר הקדוש ברוך הוא את העגל, שיהיו ישראל זכאין לפניו. ולא עוד, אלא כשיהיה אחד מישראל מהרהר בלבו עבירה או דבר רע, אין הקדוש ברוך הוא מצרפה למעשה. שכן דוד אומר, און אם ראיתי בלבי, לא ישמע ה' . ומה הקדוש ברוך הוא שומע. בשעה שאדם עומד ומהרהר בתפלה, שנאמר, אכן שמעת קול תחנוני . ולא עוד, אלא שני בני אדם יושבין ועוסקין בתורה, הקדוש ברוך הוא מקשיב, שנאמר, אז נדברו יראי ה' איש אל רעהו ויקשב ה' וישמע . אמר הקדוש ברוך הוא, בזכות התורה שאתם עוסקין בה, הייתי מקשיב ושומע תפלותיכם. אבל לעתיד, עד שלא תקראו לפני, אני עונה אתכם, שנאמר, והיה טרם יקראו ואני אענה :