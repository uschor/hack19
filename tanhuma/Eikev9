בעת ההיא וגו'. זה שאמר הכתוב, לכל זמן ועת לכל חפץ תחת השמים . זמן היה לעולם להבראות. זמן היה לדור המבול שיאבדו במים. זמן היה לנח להכנס לתיבה, וזמן היה לו לצאת ממנה. וזמן היה שיברא אברהם, וכן לכל האבות. וזמן היה שירדו אבותינו למצרים, וזמן היה שיצאו משם. וזמן היה שישתעבדו. וזמן היה שישתברו הלוחות. וזמן היה שיעשו אחרים אותו מעשה. הוי, פסל לך שני לוחות אבנים. אמר שלמה, עת להשליך אבנים ועת כנוס אבנים . עת להשליך אבנים, אלו הלוחות הראשונות. ועת כנוס אבנים, עת היה לפסול לוחות אבנים אחרים, שנאמר, פסל לך שני לוחות אבנים. אמר רבי יהושע, שהוא מבער פסילי אלהיהם. דבר אחר, פסל לך, שתהא הפסולת שלך. רבי לוי ורבי יוחנן אומר, מהיכן פסלן. אחד אומר, מתחת כסא הכבוד פסלן. ואחד אומר, מתוך אהלו ברא לו מחצב ומשם חצב שני לוחות אבנים ונטל את הפסולת ומשם העשיר, שהיו של סנפרינון. הוא ששלמה אמר, ידיו גלילי זהב ממולאים בתרשיש מעולפת ספירים . ידיו גלילי זהב, אלו לוחות. וכמה היו בכל לוח. חמש דברות על לוח אחת. והיו עשויין כמין גללים בין זה לזה, שנאמר, ידיו גלילי זהב. מעופלת ספירים, שהיו של סנפרינון. דבר אחר, פסל לך, בזכותך, והוא שלך. אמר משה, נתת לי ואתה מתנהג בהן בעין טובה, נתת אותה להם, שנאמר, פסל לך. חייך, שאני עושה אותך מלך, ואתה פוסל לכל מי שתרצה, ומקרב לכל מי שתרצה: