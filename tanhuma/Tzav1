זאת תורת העולה. זה שאמר הכתוב, כי מי בשחק יערך לה', ידמה לה' בבני אלים . אמר הקדוש ברוך הוא, אילו הייתי מבקש קרבן, לא הייתי אומר למיכאל שהוא אצלי להקריב לי קרבן וממי אני מבקש קרבן, מישראל. וכן הוא אומר בלחם הפנים, ביום השבת ביום השבת יערכנו . ואומר, הירצה ה' באלפי אילים . בלעם הרשע הוא היה סנגורן של אומות העולם, ועל ידי האומות הוא מדבר הדבר, הירצה ה' באלפי אילים, ברבבות נחלי שמן . רוצה הוא מה שאתם מקריבין לו. לא לוג שמן אתם מקריבין לו אנו מקריבין לו רבי רבבות נחלי שמן. מה הקריב אברהם לפניו, לא איל אחד, שנאמר, וישא אברהם את עיניו וירא והנה איל אחר וגו' . אם רוצה, אנו מקריבין לו אלפי אלפים. ומה הקריב אברהם, לא בנו. אני אקריב לו בני ובתי, שנאמר, האתן בכורי פשעי , זה בנו. פרי בטני חטאת נפשי , זה בתו. ראה, בלעם הרשע כמה היה ערום. התחיל אומר, את שבעת המזבחות ערכתי , לא אמר שבע מזבחות אלא המזבחות. אלו הן, משנברא אדם הראשון עד עכשיו, שבע מזבחות בנו, ואני מקריב שבע כנגד שבעתן. ומה הן מקריבין. שתים עשרה חלות, שנאמר, ולקחת סולת ואפית אותה שתים עשרה חלות . כיון שנגלה עליו הקדוש ברוך הוא, אמר לו, רשע, מה אתה עושה. אמר לו, את שבעת המזבחות ערכתי. למה היה אותו רשע דומה. לטבח שהי' מוכר בשוק והיתה חנותו מלאה בשר, ועבר הליגסטים ומסתכל בבשר. ראה אותו טבח שהיה מסתכל בבשר. אמר ליה, מרי, כבר שלחת אפסוגין לבית ביד העבד. כך בלעם. אמר ליה הקדוש ברוך הוא, רשע, מה אתה עושה בכאן. אמר ליה, את שבעת המזבחות ערכתי ואעל פר ואיל במזבח . אמר ליה הקדוש ברוך הוא, הירצה ה' באלפי אילים. אמר לו, האתן בכורי פשעי, פרי בטני חטאת נפשי. אמר לו הקדוש ברוך הוא, רשע, אלו הייתי מבקש קרבן, הייתי אומר למיכאל ולגבריאל והיו מקריבין לפני, שנאמר, כי מי בשחק יערוך לה', ידמה לה' בבני אלים , זה בלעם שבקש להדמות להקדוש ברוך הוא בבני אלים, בבני אברהם יצחק ויעקב שהן אילי העולם. אמר לו הקדוש ברוך הוא, מה אתה מבקש, להטעות את עצמך לפני שאקבל קרבן מן האומות, אין אתה יכול. שבועה היא, מאת בני ישראל ברית עולם , תנאי הן, שאיני מקבל קרבן אלא מישראל. לכך נאמר, צו את אהרן ואת בניו לאמר. והאומות אומרים, מה הוא כך שישראל מקריבין ומקטירין. אמר להם הקדוש ברוך הוא, זאת תורת העולה. ומי זאת עולה מן המדבר , ומשה עלה אל האלהים . דבר אחר, וידבר ה', צו את אהרן ואת בניו. אמר הקדוש ברוך הוא, קיימו מה שכתוב למעלה מן הענין, ואחר כך זאת תורת העולה. למה. כי אני ה' אוהב משפט שונא גזל בעולה , אפילו בעולה. מה כתיב למעלה מן הענין, והיה כי יחטא ואשם והשיב את הגזלה אשר גזל, ואחר כך זאת תורת העולה. למה. כי אני ה' אוהב משפט שונא גזל בעולה. אם בקשת להקריב קרבן, לא תגזול לאדם כלום. למה. כי אני ה' אוהב משפט שונא גזל בעולה. ואימתי אתה מעלה עולה ואני מקבלה, כשתנקה כפיך מן גזל. מה הוא הגזל. דוד אמר, מי יעלה בהר ה' ומי יקום במקום קדשו, נקי כפים ובר לבב  זאת תורת העולה, מי שהוא נקי כפים מן הגזל, הוא יעלה בהר ה'. ומתחלת הקרבנות אתה למד, דבר אל בני ישראל ואמרת אליהם אדם. למה אומר אדם. אלא אמר הקדוש ברוך הוא, כשתהא מקריב לפני, תהיה כאדם הראשון, שלא היה גוזל מאחרים, שהוא היה יחידי בעולם, כך אתה לא תהיה גוזל לבריה. למה. כי אני ה' אוהב משפט שונא גזל בעולה. דבר אחר, זאת תורת העולה. למה נקרא שמה עולה. שהיא עליונה מכל הקרבנות, העולה היא העולה. תדע, מי שהיה מביא חטאת, הכהן נוטלה, וכך המנחה, וזבח השלמים לבעליהן, האשם לכהן. אבל העולה, אין בריה טועם ממנה, אלא כולה עולה להקדוש ברוך הוא שהוא עליון, לכן נקרא שמה עולה: