דבר אחר, שלח לך אנשים. מה כתיב למעלה מן הענין, ותדבר מרים ואהרן במשה . ואחרי כן, שלח לך אנשים. זה שאמר הכתוב, לא ידעו ולא יבינו כי טח מראות עיניהם מהשכל לבותם . לא ידעו ולא יבינו כי טח מראות עיניהם מהשכיל לבתם . מה ראה לומר אחר מעשה מרים שלח לך אנשים. אלא שהיה צפוי לפני הקדוש ברוך הוא, שיהיו באין ואומרין לשון הרע על הארץ. אמר הקדוש ברוך הוא, לא יהיה להם פתחון פה לומר, לא היינו יודעים עונש של לשון הרע מה הוא. לפיכך סמך הקדוש ברוך הוא הענין הזה לזה, כדי שידעו הכל עונשו של לשון הרע. שאם בקשו לומר לשון הרע, יהו מסתכלין מה נעשה במרים. אף על פי כן לא רצו ללמוד. לכך נאמר, לא ידעו ולא יבינו. לכך כתב הקדוש ברוך הוא שלוח המרגלים אחר מעשה מרים. הוי, לא ידעו ולא יבינו, כי טח מראות וגו'. דבר אחר, שלח לך אנשים, אף על פי שאמר הקדוש ברוך הוא למשה שלח לך אנשים, לא היתה מן הקדוש ברוך הוא שילכו. למה. שכבר אמר להם הקדוש ברוך הוא, שבחה של ארץ ישראל, שנאמר, כי ה' אלהיך מביאך אל ארץ טובה . ועד שהן במצרים אמר להם, וארד להצילו מיד מצרים וגו' . והכתוב אומר, וה' הולך לפניהם יומם . ומה הוא אומר שלח לך אנשים. אלא ישראל הן בקשו דברים הללו. שבשעה שהגיעו את התחומים, אמר להם הקדוש ברוך הוא, ראה נתן ה' אלהיך לפניך את הארץ עלה רש וגו' . באותה שעה נתקרבו כל ישראל לפני משה, שנאמר, ותקרבון אלי כלכם . זה שאמר עזרא, ולא שמעו אל מצותיך, וימאנו לשמוע ולא זכרו נפלאותיך . וכן הוא אומר, וארון ברית ה' נוסע לפניהם דרך שלשת ימים . והם אמרו, נשלחה אנשים לפנינו ויחפרו לנו את הארץ , שלא האמינו. וכן דוד אומר, לא שמרו ברית אלהים, ובתורתו מאנו ללכת . רבי יהושע אומר, משל למה ישראל דומין. למלך שזמן לבנו אשה נאה בת טובים ועשירה . אמר ליה המלך, זמנתי לך אשה נאה בת טובים ועשירה שאין כמותה בעולם. אמר לו הבן, אלך ואראה אותה. שלא היה מאמין באביו. מיד הוקשה הדבר והרע לאביו. אמר אביו, מה אעשה. אם אומר לו, איני מראה אותה לך, עכשיו הוא אומר, כעורה היא, לפיכך לא רצה להראותה. לסוף אמר ליה, ראה אותה ותדע שלא כזבתי לך. ובשביל שלא האמנת בי, קונם שאין אתה רואה אותה בביתך, אלא לבנך אני נותנה. וכך הקדוש ברוך הוא אמר לישראל, טובה הארץ, ולא האמינו, אלא אמרו, נשלחה אנשים לפנינו. אמר הקדוש ברוך הוא, אם מעכב אני עליהם, הם אומרים, לא טובה הארץ, ולכך לא הראה אותה לנו. אלא יראו אותה, ובשבועה שאין אחד מהם נכנס לתוכה, אלא לבניהם, שנאמר, אם יראו את הארץ אשר נשבעתי לאבותם. ואומר, וטפכם אשר אמרתם לבז יהיה הם יבואו וגו'. כיון שאמרו למשה נשלחה אנשים לפנינו, התחיל משה עומד ותוהא, אמר, אי אפשר לי לעשות דבר עד שאמלך בהקדוש ברוך הוא. הלך משה ונמלך, ואמר ליה, כך וכך בניך מבקשים. אמר לו הקדוש ברוך הוא, משה, אין זו תחלה להם. עד שהן במצרים הלעיגו לי, שנאמר, זו לעגם בארץ מצרים , למודים הם בכך. לכך איני צריך, שהרי כתיב, ידע מה בחשוכא ונהורא וגו' . אמר לו הקדוש ברוך הוא, יודע אני מה הן אומרים, אלא אם בקשת, שלח לך אנשים, לך לעצמך. מנין. שכן כתיב, אלה שמות האנשים אשר שלח משה לתור את הארץ: