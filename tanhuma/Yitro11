וידבר אלהים את כל הדברים האלה לאמר, אנכי ה'. אמר רבי יצחק, אף מה שהנביאים עתידין להתנבאות, כלם קבלו מהר סיני. מנין. דכתיב, כי את אשר ישנו פה עמנו עומד היום , הרי מי שנברא כבר. ישנו, מי שהוא בעולם. ואת אשר איננו, הרי מי שעתיד להבראות ואיננו. עמנו היום, עמנו עומד אין כתיב כאן אלא עמנו היום, אלו הנשמות שעתידין להבראות, שלא נאמר בהן עמידה, שאף הן היו בכלל. וכן הוא אומר, משא דבר ה' ביד מלאכי . על מלאכי לא נאמר אלא ביד מלאכי. ללמדך, שכבר היתה הנבואה בידו מהר סיני. וכן ישעיה אומר, קרבו אלי שמעו זאת, לא מראש בסתר דברתי, מעת היותה שם אני, ועתה ה' אלהים שלחני ורוחו . אמר ישעיה, משעה שנתנה התורה קבלתי הנבואה הזו. הוי אומר, מעת היות התורה שם אני, אלא ועתה ה' אלהים שלחני ורוחו, שעד עכשיו לא נתנה לי רשות להתנבאות. 
ולא הנביאים בלבד, אלא אף כל החכמים שהיו ושעתידין להיות, שנאמר, את הדברים האלה דבר ה' אל כל קהלכם . ומהו קול גדול ולא יסף . אמרו זכרונם לברכה, שעשרת הדברות כולן בקול אחד יצאו מפי הגבורה, דבר קשה עד מאוד, מה שאין הפה של הדיוט יכול לדבר, ולא האזן יכולה לשמוע. ולפיכך כתיב, נפשי יצאה בדברו . קול גדול ולא יסף, והקול נחלק לשבעה קולות ומשם לשבעים לשון. 
אמר רבי שמואל בר נחמן אמר רבי יונתן, מהו קול ה' בכח . וכי אפשר לומר. והלא מלאך אחד אין כל בריה יכולה לעמוד בכחו, שנאמר, וגויתו כתרשיש ופניו כמראה ברק ועיניו כלפידי אש וזרעותיו ומרגלותיו כעין נחושת קלל וקול דבריו כקול המון , והקדוש ברוך הוא שכתוב בו הלא את השמים ואת הארץ אני מלא , על אחת כמה וכמה, והוא צריך לדבר בכח. אלא בקול שיכול משה לסבול: