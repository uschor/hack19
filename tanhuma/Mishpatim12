אם כסף תלוה. זה שאמר הכתוב, טוב איש חונן ומלוה יכלכל דבריו במשפט, כי לעולם לא ימוט וגו' . כל בריותיו של הקדוש ברוך הוא לוין זה מזה. היום לוה מן הלילה ולילה לוה מן היום ואינן דנין זה עם זה כמו הבריות, שנאמר, יום ליום יביע אומר וגו', אין אומר ואין דברים בלי נשמע קולם . 
הלבנה לוה מן הכוכבים והכוכבים לוין מן הלבנה. וכשהקדוש ברוך הוא רוצה, אינו מוציאן, שנאמר, האומר לחרס ולא יזרח ובעד כוכבים יחתום . האור לוה מן השמש והשמש לוה מן האור, שנאמר, שמש ירח עמד זבולה . החכמה לוה מן הבינה והבינה לוה מן החכמה, שנאמר, אמר לחכמה אחתי את . החסד לוה מן הצדקה והצדקה לוה מן החסד, שנאמר, רודף צדקה וחסד . השמים לוין מן הארץ והארץ לוה מן השמים, שנאמר, יפתח ה' לך את אוצרו הטוב את השמים . התורה לוה מן המצות והמצות לוין מן התורה, שנאמר, שמור מצותי וחיה . 
בריותיו לוין זה מזה ומשלמים זה לזה, ובשר ודם לוה מחברו ומבקש לבולעו ברבית ובגזל. והנוטל רבית, אומר להקדוש ברוך הוא, אין אתה נוטל מעולמך שכר שהבריות בתוכו, שכר הארץ שאתה משקה, שכר צמחים שאתה מעלה, שכר מאורות שאתה מאיר, שכר נשמה שנפחת, שכר גוף שאתה שומר, אמר הקדוש ברוך הוא, ראו כמה הלויתי ואיני נוטל רבית, ומה הלותה ארץ ואינה נוטלת רבית. אלא אני נוטל את הקרן שהלויתי, והיא נוטלת את שלה, שנאמר, וישוב העפר על הארץ כשהיה והרוח תשוב אל האלהים אשר נתנה . 
ומי שהוא נוטל רבית מה כתיב בו, בנשך נתן ותרבית לקח וחי לא יחיה . משל למלך שפתח אוצרות לאחד, התחיל מונה בו את העניים, הורג בו אלמנות, מבזה בו את האביונים, מפשיט בו ערומים, עושה בו חמס וגזל, ממלא אותו שקר ומפסיד אוצר המלך. כך הקדוש ברוך הוא פתח אוצרו לעשירים והכל שלו, שנאמר, לי הכסף ולי הזהב . התחיל העשיר להלוות ברבית, מונה את האלמנות ודוחקן ברבית, מבזה בו את האביונים ומפשיט בו את הערומים המבקשין ממנו צדקה. והקדוש ברוך הוא צווח, לועג לרש חרף עשהו . היה חייב לו חבירו מנה, מכהו ומפשיטו ויושב ערום, עושה בו חמס וגזל, שמסרו לו משכונו שלהן והוא בולען. והקדוש ברוך הוא אומר לו, הוי שודד ואתה לא שדוד, ובוגד ולא בגדו בך, כהתימך שודד תושד, כנלותך לבגוד יבגדו בך . נתן לו הקדוש ברוך הוא ממון מן אוצרו שהוא של אמת, והוא עושה ממנו אוצר של שקר, שנאמר, חרשתם רשע, עולתה קצרתם, אכלתם פרי כחש כי בטחת בדרכך . לפיכך, כעבור סופה ואין רשע. וכן שלמה צווח, אל תגזל דל כי דל הוא ואל תדכא עני בשער, כי ה' יריב ריבם . 
אלהים לא תקלל. מה ראה להזהיר על הדיינים ועל הנשיא. אתה מוצא, שלא לקה קרח ועדתו אלא על שבזו משה ואהרן. ואף אנשי ירושלים לא לקו אלא על שבזו דברי הנביאים, שנאמר, ויהיו מלעיבים במלאכי האלהים ובוזים דבריו ומתעתעים בנביאיו עד עלות חמת ה' בעמו עד לאין מרפא . ואומר, חזקו פניהם מסלע מאנו לשוב . לכך הזהיר הקדוש ברוך הוא על כבודן של זקנים, שהן מזהירין לישראל על עבודה זרה, שנאמר, ובכל אשר אמרתי אליכם תשמרו. 
מה כתיב אחריו, שלש רגלים תחוג לי בשנה. קבע להן הקדוש ברוך הוא לישראל חג המצות, שבו עשה להן נסים במצרים, וחג הקציר, שבו נתן להם את התורה שאוכלין מפרותיהם בעולם הזה והקרן קיימת להן לעולם הבא, שנאמר, טוב פריי מחרוץ ומפז ותבואתי מכסף נבחר . חג האסיף, שהקדוש ברוך הוא ממלא בתיהם מן הברכה, שנאמר, כבד את ה' מהונך ומראשית כל תבואתך, וימלאו אסמיך שבע, ותירוש יקביך יפרוצו . לכך נאמר, ראשית בכורי אדמתך: