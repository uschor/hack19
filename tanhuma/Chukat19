ויסעו מהר ההר וגו' ותקצר נפש העם בדרך. והלא כתיב, ורוחך הטובה נתת להשכיל' . אלא אותן שיירות שיצאו ממצרים שנגזרה עליהם מיתה, לא היו רואים במדבר נחת רוח ולא רוח טובה. וכן הוא אומר, ובניכם יהיו רועים במדבר וגו' , זה הוא עם שקצרה נפשם בדרך. וידבר העם באלהים ובמשה, השוו עבד לקונו. ונפשנו קצה בלחם הקלוקל, שלא היה יכול אותו הדור לטעם מן פירות הארץ כלום. אמר רבי עקיבא, כשהיו מגלין להם התגרים הסל הבא מפירות הארץ, היו מתים, שנאמר, אם יראה איש באנשים האלה הדור הרע הזה את הארץ הטובה , כל טוב הבא מחמת הארץ. לכך נתקצר נפש העם בדרך. הם שריננו, ונפשנו קצה. וישלח ה' בעם את הנחשים השרפים. מה ראה ליפרע מהן בנחשים. אלא נחש הוא פתח בלשון הרע תחלה, ונתקלקל, ולא למדו ממנו וידברו לשון הרע על הקדוש ברוך הוא. יבא נחש מי שהתחיל בלשון הרע תחלה ונתקלל, ויפרע ממספרי לשון הרע, שנאמר, ופורץ גדר ישכנו נחש. דבר אחר, למה נפרע מהם בנחשים. הנחש, אפילו אוכל כל מעדנים שבעולם, נהפכין בפיו לעפר, דכתיב, ונחש עפר לחמו . ואלו אוכלין את המן שנהפך להם למטעמים הרבה, שנאמר, ויתן להם שאלתם , ותאותם יביא להם . ואומר, זה ארבעים שנה ה' אלהיך עמך לא חסרת דבר . יבא נחש שאוכל מינין הרבה ובפיו טעם אחד, ויפרע מאוכלי מין אחד וטועמים מינין הרבה. את הנחשים השרפים, ששורפין את הנפש. רבי יודן אומר, הנחשים שהיה הענן שורף אותן ועושה אותן גדר למחנה להודיעם נסים שעשה להם המקום, אותן גירה בהן. ויבא העם אל משה ויאמרו חטאנו כי דברנו בה' ובך, ידענו שדברנו במשה. ונשתטחו לפניו ואמרו לו, התפלל אל ה' ויסר מעלינו את הנחש. רבי אומר, נחש יחידי היה, להודיעך ענותנותו של משה, שלא נשתהה לבקש עליהם רחמים, ולהודיעך כח התשובה, כיון שאמרו חטאנו, מיד נתרצה להם, שאין המוחל נעשה להם אכזרי. וכן הוא אומר, ויתפלל אברהם אל האלהים וירפא האלהים את אבימלך ואת אשתו . וכן הוא אומר, וה' שב את שבות איוב בהתפללו בעד רעהו . ומנין שאם סרח אדם לחבירו ואומר לו חטאתי שאם אינו מוחל לו נקרא חוטא, שנאמר, גם אנכי חלילה לי מחטוא לה' מחדול להתפלל בעדכם . אימתי. כשבאו לו ואמרו חטאנו, שנאמר, ויאמר העם אל שמואל חטאנו כי עברנו וגו' . והשיב, חלילה לי מחטוא. ויאמר ה' אל משה עשה לך שרף והיה כל הנשוך. לא נשוך נחש בלבד, אלא כל הנשוך, אפילו נשוך מפתן ועקרב וחיה רעה וכלב. ויעש משה נחש נחושת וישימהו על הנס, זרקו לאויר ועמד. ויסעו בני ישראל, ויחנו באובות, שנעשו אויבים למקום. ויחנו בעיי העברים, שהיו מלאים עברה. ויחנו בנחל זרד, שלא היה הנחל אלא מלא זרת ולא יכלו לעברו. ושלשים ושמנה שנה נשתהו לעברו, שנאמר, עתה קומו ועברו לכם את נחל זרד, והימים אשר הלכנו מקדש ברנע וגו' . משם נסעו ויחנו מעבר ארנון, שנתרצה להם הקדוש ברוך הוא: