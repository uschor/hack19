שני לוחות אבנים, כנגד חתן וכלה, כנגד שני שושבינין, כנגד שמים וארץ, כנגד שני סופרים, כנגד שתי תורות, תורה שבכתב ותורה שבעל פה, כנגד שני עולמות, העולם הזה והעולם הבא.  שני לוחות. אמר רבי חנינא, לוחות כתיב, שלא היו גדולים זה מזה, אלא שניהם שוין, והיתה פסולת שניהם כאחד. דבר אחר, לוחות אבנים, שכל מי שאינו עושה לחייו כאבן הזה, אינו זוכה לדברי תורה. דבר אחר, לוחות אבנים, שרוב מיתות של תורה בסקילה. דבר אחר, לוחות אבנים, בזכותו של יעקב, שנאמר בו, משם רועה אבן ישראל . דבר אחר, לוחות אבנים, בזכותו של בית המקדש, שנאמר, הנני יסד בציון אבן . וריש לקיש אמר, בזכותו של משה שנקרא אבן, שנאמר, עד די התגזרת אבן די לא בידין . כראשונים. מה הראשונים נתנו בקולי קולות, אף השניים כן. מה הראשונים בששים רבוא, אף השניים כן. והרי כתיב, ואיש לא יעלה עמך . אלא שהעמיד הקדוש ברוך הוא ממשה רבינו ששים רבוא באותה שעה. שכן כתיב בדברי הימים, ובני רחביה רבו למעלה . ודרשו רבותינו, למעלה מששים רבוא. ועלה אלי ההרה ועשית לך ארון עץ. ומשה לא עשה כן, אלא עשה ארון עץ, ואחרי כן עלה ונטל הלוחות, שנאמר, ואעש ארון עצי שטים ואעל ההרה ויכתוב על הלוחות: