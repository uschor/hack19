כי ידבר אליכם פרעה. זה שאמר הכתוב, מגיד מראשית אחרית ומקדם אשר לא נעשו, אומר עצתי תקום וכל חפצי אעשה . הקדוש ברוך הוא מגיד מראש מה יהא בסוף. שכן הוא אומר למשה, הנך שוכב עם אבותיך וקם העם הזה וזנה , מה שעתידין לעשות אחר מיתתו של יהושע. ועזבני והפר את בריתי , שנאמר, ויעזבו את ה' ולא עבדוהו . הוי, מגיד מראשית אחרית. 
אמר רבי פנחס הכהן בר חמא, כל הקורא פסוק זה, סבור שמא פלוניקיא יש למעלה, שהוא אומר עצתי תקום וכל חפצי אעשה. ומהו וכל חפצי אעשה. שהוא חפץ להצדיק בריותיו, שנאמר, ה' חפץ למען צדקו , למען צדיקו. ואינו חפץ לחייב כל בריה, שנאמר, כי לא אחפוץ במות רשע . לכך נאמר, כל חפצי אעשה: