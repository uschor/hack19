וה' פקד את שרה זשה"כ וידעו כל עצי השדה כי אני ה' השפלתי עץ גבוה  זה אשור שנא'  הנה אשור ארז בלבנון יפה ענף וחורש מצל וגבוה קומה, הגבהתי עץ שפל אלו ישראל דכתיב  וגם אני נתתי אתכם נבזים ושפלים לכל העם, הובשתי עץ לח זו אשתו של אבימלך, הפרחתי עץ יבש זו שרה שנא' ותהר ותלד שרה, אני ה' דברתי ועשיתי שנא' ויעש ה' לשרה כאשר דבר, א"ר לוי כשתקופת תמוז נכנס מיבשת העשבים ומפרחת האילנות כך יבשו העשבים כי עצר עצר ה' והפריחו האילנות וה' פקד את שרה: