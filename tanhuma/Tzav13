זאת תורת העולה. ומהו עולה, אלא שהיא עולה לפני הקדוש ברוך הוא ומכפרת על עונותיהם של ישראל. כי בעת שעשה אברהם עולת האיל, שנאמר, וישא אברהם את עיניו וירא והנה איל אחר , ומהו אחר, אלא אחר שראה הקדוש ברוך הוא כי בכל לבבו ובכל נפשו בא להעלות ליצחק בנו לעולה, ושלח לו האיל, אמרו חכמים, כי מששת ימי בראשית נברא האיל להעלותו עולה תחת יצחק. וזה שכתוב, והנה איל אחר וגו'. ויקח את האיל וגו' , שם הבטיחו הקדוש ברוך הוא בעת שיעלו בניו עולות, שיקבלם מיד. אמרו חכמים זכרונם לברכה, אילולי שנתעכב אברהם לבדוק הסכין, היה נשחט יצחק, אבל נתעכב לבדוק הסכין. מיד נכמרו רחמיו של הקדוש ברוך הוא על יצחק, ואמר הקדוש ברוך הוא לפמליא שלו, ראו כמה זה הצדיק זריז לעשות דברי מאמרי. מיד אמר למלאך להצילו, שנאמר, ויאמר אברהם אברהם ויאמר הנני . ולמה אמר אברהם אברהם שני פעמים. בשביל שהיה רצונו לשוחטו ולעשות רצון קונו, היה המלאך ממהר ואומר, אברהם אברהם. ומנין שבדק הסכין. שנאמר, ויקח את המאכלת . חשוב אותיות ויקח את המאכלת, ותמצא י"ב, כמנין הבדיקות שעושין לסכין אבשרא ואטופרא ואתלת רוחתא. ומנין. שנאמר, ושחטתם בזה , זה בגימטריא י"ב הוי. ומהו ויאמר ה' אל משה לאמר. לאהרן. מכאן אנו למדין, שאין משה אומר אלא מה שאמר ליה הקדוש ברוך הוא. ולפיכך אמר הקדוש ברוך הוא בשבילו, לא כן עבדי משה בכל ביתי נאמן הוא . וכן אמר בשביל שמואל, וידע כל ישראל מדן ועד באר שבע כי נאמן שמואל לנביא לה' . אתה מוצא כשהתחיל הדבור לבוא לו, כשחטאו בני עלי לפני הקדוש ברוך הוא, כמו שנאמר, ונר אלהים טרם יכבה ושמואל שוכב בהיכל ה' . וכי בהיכל ה' היה שוכב. אלא כך הוא פתרונו, ונר אלהים טרם יכבה בהיכל ה' אשר שם ארון ה', ושמואל שוכב במקומו במקום אחר. ויקרא ה' אל שמואל ויאמר הנני , והוא לא הבין מי היה קורא לו, שהיה נער, כמו שנאמר, והנער שמואל הולך וגדל וטוב גם עם ה' גם עם אנשים . וירץ אל עלי ויאמר הנני כי קראת לי , שחשב שהוא היה קורא אותו. ויאמר לא קראתי בני שוב שכב . ויוסף ה' קרא שמואל בשלישית ויקם וילך אל עלי ויאמר הנני כי קראת לי ויבן עלי כי ה' קורא לנער, ויאמר עלי לשמואל לך שכב והיה אם יקרא אליך ואמרת דבר ה' כי שומע עבדך . והוא לא אמר דבר ה', אלא דבר. לפי שאמר בלבו, איני יודע אם ה' או מלאך או דבר אחר. והוא שקול כנגד משה. למשה אמר הקדוש ברוך הוא, לא כן עבדי משה בכל ביתי נאמן הוא . ולשמואל אמר, וידע כל ישראל מדן ועד באר שבע כי נאמן שמואל לנביא לה' . לפיכך אמר הכתוב, אם יעמוד משה ושמואל לפני אין נפשי לעם הזה . והיה שקול כמשה ואהרן, שנאמר, משה ואהרן בכהניו ושמואל בקוראי שמו . הוא היה מאיר עיניהם של ישראל, שנאמר, ונר אלהים טרם יכבה ושמואל שוכב בהיכל ה' אשר שם ארון אלהים . משה ושמואל לא היו כיחזקאל, שכל מה שהוא רואה אומר, וכמו שנאמר, בשנת מות המלך עוזיהו ואראה את ה' יושב על כסא רם ונשא ושוליו מלאים את ההיכל , ולפיכך קראו הכתוב בן אדם. ארבעה הם חיים וקראם הכתוב מתים. ואלו הן, האביון, והמצורע, והעור, ומי שאין לו בנים. המצורע מנין. שנאמר, בשנת מות המלך עוזיהו. ולמה כנהו הכתוב מת. אלא שנצטרע, שנאמר, בשנת מות המלך עוזיהו, כשנצטרע. שרפים עומדים ממעל לו , בשמים לשמשו. בשתים יכסה פניו , בצניעות, שלא יראה גופו לפני גופו. בשתים יכסה רגליו , שלא יראה ויביט לצד שכינה. ובשתים יעופף . וכי בכנפים מעופף. אלא מכאן תקנו זכרונם לברכה, לעוף אדם על רגליו בשעה שאומר שליח צבור, קדוש קדוש קדוש ה' צבאות . ותנחומא אמר, כיסוי רגלים, לפי שהם ככף רגל עגל, שלא להזכיר עון העגל את ישראל. וקרא זה אל זה ואמר , נוטלין רשות זה מזה, שלא להקדים האחד ויתחיל ויתחייב שרפה, אלא פתחו כולם כאחד ועונין וכו'. וינועו אמות הספים , הם המזוזות, ההיכל. מקול הקורא , מקול המלאכים הקוראים. הוא היה יום הרעש, שנאמר בו, ונסתם כאשר נסתם מפני הרעש בימי עזיה מלך יהודה וגו' . כי ביום שעמד עוזיה להקטיר בהיכל, רעשו שמים וארץ ובאו השרפים לשרפו בשריפה, כמו שנאמר, ואש יצאה מאת ה' ותאכל את החמשים ומאתים איש מקריבי הקטרת, על שהקריבו קטורת זרה. וזהו שקראם שרפים, שבאו לשורפו, ובאו שמים כמו כן לשורפו והארץ לבולעו, כסבורים דינו להבלע כקרח שערער על הכהונה. יצאתה בת קול ואמר, זכרון לבני ישראל . ולא יהיה כקרח וכעדתו , שערער על הכהונה לא יהיה כקרח בבליעה וכעדתו בשרפה, אלא כאשר דבר ה' ביד משה לו , ביד משה בסנה, שנאמר, הבא נא ידך בחיקך, ויוציאה והנה ידו מצרעת כשלג . כלומר, שנצטרע המעורר, אף הצרעת זרחה במצחו והיה נחשב כמת. וכן אתה מוצא במרים, שנאמר, צאו שלשתכם . לא היה צריך משה לצאת, שלא דבר עמו כלום, אלא כדי שיהא מזומן להתפלל על מרים לרפא אותה. ויקרא אהרן ומרים . למה קראם ועזב למשה. לפי שאומרים מקצת שבחו של אדם בפניו, וכלו שלא בפניו. וכן מצינו בנח, שלא בפניו, אמר, איש צדיק תמים . ובפניו אמר, כי אותך ראיתי צדיק לפני . דבר אחר, שלא ישמע בנזיפתו של אהרן. אמר, שמעו נא דברי . אין נא אלא לשון בקשה. אם יהיה נביאכם, ה', במראה אליו אתודע , שכינתי אין נגלה עליו באספקלריא מאירה, אלא בחלום וחזיון. ולמה. אלא שדברו במשה, שנאמר, ותדבר מרים ואהרן במשה , ואין דבור בכל מקום אלא לשון קשה. וכן הוא אומר, דבר האיש אדני הארץ אתנו קשות . ואין אמירה אלא תחנונים. וכן הוא אומר, ויאמר אל נא אחי תרעו . ויאמר שמעו נא דברי, כל נא לשון בקשה. ולמה אמר תחלה מרים ואחר כך אהרן. אלא שהיא פתחה בדבר תחלה, ולפיכך הקדימה הכתוב. ומה אמרו, הרק אך במשה דבר ה' , כלומר, במשה דבר ה' לבדו, שפירש מאשתו. הלא גם בנו דבר , כמו כן דבר עמנו ולא פירשנו מדרך ארץ. ומנין היתה יודעת מרים שפירש משה מן האשה. רבי נתן אומר, מרים היתה בצד צפורה כשאמרו למשה אלדד ומידד מתנבאים במחנה . וכיון ששמעה צפורה, אמרה, אוי להם לנשותיהם של אלו. ומאיזה זמן פירש משה מדרך ארץ, אלא בשעה שאמר הקדוש ברוך הוא למשה בסיני קודם מתן תורה שיקדש את העם ואמר להם, לשלשת ימים אל תגשו אל אשה , פירשו הם מנשותיהם ופירש משה מאשתו. ואחר מתן תורה אמר ליה הקדוש ברוך הוא, לך אמור להם, שובו לכם לאהליכם, ואתה פה עמוד עמדי , ואל תשוב לדרך ארץ. וכשאמרה צפורה אוי לנשותיהן של אלו, הן נזקקין לנבואה שיהו פורשין מנשותיהם כמו שפירש בעלי הימני. ומשם ידעה מרים והגידה לאהרן. ומה מרים שלא נתכוונה לגנותו של משה, נענשה. קל וחמר למספר בגנותו של חבירו ובלשון הרע, ילקה האדם בצרעת. כי אשה כשית לקח . כושית בגימטריא יפת מראה, חשבונו של זה כחשבונו של זה. האשה [ה] כושית, מגיד, שהכל מודים ביפיה, כשם שהכל דוברים בשחרותו של כושי. על אדות האשה , על אודות גרושיה. כי אשה כושית לקח, מה תלמוד לומר. אלא יש לך אשה נאה ביופיה ואינה נאה במעשיה, או נאה במעשיה ואין נאה ביופיה, וזו נאה בכל, ועתה גירשה. ועל שם נויה נקראת כושית, כאדם הקורא לבנו נאה, כושי, כדי שלא תשלט בו העין והאיש משה ענו מאד . ענו, שפל וסבלן. דבר אחר, ענו מאד, מלשון עונה. כלומר, שאם היה שומע אלו הדברים יודע היה לענות ולהשיב טענות כנגדן. ויאמר ה' פתאום . שנגלה עמהם פתאום, והם טמאים בדרך ארץ והיו צועקים מים מים, להודיעם שיפה עשה משה שפירש מאשתו, אחר שנגלית שכינה עליו תדיר ואין עת קבוע לדבור. וכן אמר להם, פה אל פה אדבר בו , פה אל פה אמרתי לו לפרוש מן האשה. ומראה ולא בחידות , ומראה זו מראה הדבור. יכול מראה השכינה. תלמוד לומר, לא תוכל לראות את פני . ואם תאמר, הא כתיב, ותמונת ה' יביט . זה מראה אחורים, כענין שנאמר, וראית את אחורי . למה לא יראתם לדבר בעבדי במשה . אינו אומר בעבדי משה, אלא בעבדי במשה. כלומר, בעבדי אף על פי שאינו משה, וכן במשה אף על פי שאינו עבדי, כדאי היה לירוא מפניו. וכל שכן שהוא עבדי, ועבד מלך מלך. והיה לכם לומר, אין המלך אוהבו חנם. ואם תאמרו שאינו מכיר במעשיו, זו קשה מן הראשונה. ויחר אף ה' בם וילך . למד, כי מאחר שהודיע סרחונם, אחרי כן גזר עליה נידוי. קל וחמר בשר ודם, שלא יכעוס על חבירו עד שיודיענו סרחונו. והענן סר מעל האהל , ואחרי כן, והנה מרים מצורעת כשלג . משל למלך שאמר לפדגוגו, הכה את בני. אבל לא תכנו עד שאלך מאצלך, שרחמי עליו. אל נא תשת עלינו חטאת אשר נואלנו . אל נא תהי כמת . מה מת מטמא בביאה, אף מצורע מטמא בביאה. אשר בצאתו מרחם אמו . מרחם אמנו היה לו לומר, אלא שכנהו הכתוב כן. וכן חצי בשרו , היה לו לומר חצי בשרנו. ולפי משמעו נראה לי כן, אין ראוי להניח את אחותינו להיות כמת, כי מאחר שיצאת מרחם אמו של זה שהיה בידו לעזור ואינו עוזרו, הרי יאכל חצי בשרו, שאחיו בשרו הוא. דבר אחר, אל נא תהי כמת. אם אינך רופאה בתפלה, מי מסגירה ומי מטמאה, כי איני אפשר לראותה, כי אני קרוב, ואין קרוב רואה את הנגעים, וכהן אחר אין בעולם. וזהו שנאמר, אשר בצאתו מרחם אמו. אל נא רפא נא לה . בא הכתוב ללמדך דרך ארץ, שהשואל דבר, צריך שיאמר שנים או שלשה דברי תחנונים ואחר כך יבקש שאלותיו. לאמר, מה תלמוד לומר. אמר לו, השיבני אם מרפא אתה אותה אם לאו. עד שהשיבו, ואביה ירק ירק בפניה . ומפני מה לא האריך משה בתפלה זו. כדי שלא יהיו ישראל אומרין, אחותו נתונה בצרה, והוא מרבה בתפלה. תסגר שבעת ימים [ו] אחר תאסף . ואני אומר, כי כל האסיפות שיש במצורעים, יהיו על שם שהוא משולח מן המחנה. וכשהוא נרפא, נאסף אל המחנה. כל אסיפה לשון הכנסה היא. והעם לא נסע עד האסף מרים . כבוד זה חלק לה המקום בשביל שעה אחת שנתעכבה למשה כשהושלך ליאור, שנאמר, ותתצב אחותו מרחוק . היא עכבה שעה אחת, וכל ישראל עכבו בשבילה שבעת ימים. הוי, המצורע חשוב כמת. ומי שאין לו בנים מנין. מרחל שאמרה ליעקב, הבה לי בנים ואם אין מתה אנכי . ומנין העור שחשוב כמת. שנאמר, במחשכים הושיבני כמתי עולם . ומנין האביון. שנאמר, כי מתו כל האנשים המבקשים את נפשך . דבר אחר, זאת תורת העולה וגו'. כך שנו רבותינו, היתה עולה כולה קדושה, מפני שלא היתה באה על עונות. אשם היתה באה על הגזילות. אבל העולה, לא היתה באה לא על חטאת ולא על גזל, אלא על הרהור הלב היא באה. וכן מי שהיה מהרהר בלבו דבר, היה מביא קרבן העולה לשום דברים העולים על הלב, שנאמר, והעולה על רוחכם וגו' . ותדע לך שקרבן עולה לא בא אלא על הרהור הלב, מן איוב אתה למד, שהיה מקריב על בניו, שנאמר, ויהי כי הקיפו ימי המשתה וישלח איוב ויקדשם והשכים בבקר והעלה עולות . אמרו לו, איוב, למה אתה עושה כך. והוא אומר, אולי חטאו בני וברכו אלהים בלבבם . הוי, אתה מוצא שעל הרהור הלב התקין כפרה להם. וזהו קרבן עולה: