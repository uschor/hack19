וישלח ישראל מלאכים. כל דברי תורה, צריכין זה לזה. שמה שזה נועל, זה פותח. כאן כתוב, וישלח ישראל מלאכים. ובמקום אחר, תלה שליחות במשה, שנאמר, ואשלח מלאכים ממדבר קדמות . במקום אחר, וישלח משה מלאכים מקדש אל מלך אדום . הכתובים אלו צריכין זה לזה, שמשה הוא ישראל, וישראל הוא משה. ללמדך, שראש הדור, הוא כל הדור. נעברה נא בארצך. כמו ששלח אל מלך אדום שלא להזיקו, כך שלח לזה. אכל בכסף תשבירני ואכלתי ומים בכסף. דרכן של מים ליתנם חנם, אנו ניתן דמיו. דרך המלך נלך. ובמקום אחר כתיב, עד אשר אעבור את הירדן . משל למה הדבר דומה, לשומר שנטל שכרו לשמור גפן או תאנה, בא אחד אמר ליה, עבור מכאן, שאני בוצר את הכרם. אמר לו, איני יושב לשמור אלא בשבילך, ואתה באת לבוצרה. כך היה נוטל סיחון שכר מכל מלכי ארץ כנען והיו מעלין לו מסים, שהוא ממליך אותם. ושקול כנגד כולם הוא ועוג, שנאמר, לסיחון מלך האמורי ולעוג מלך הבשן ולכל ממלכות כנען . אמרו לו ישראל, נעברה נא בארצך, לכבוש את המלכים. אמר להם, איני יושב כאן אלא לשמרן מפניכם. ולא נתן סיחון את ישראל עבור בגבולו ויאסוף סיחון את כל עמו ויצא לקראת ישראל. לא עשה הקדוש ברוך הוא כן אלא למסרן בידן שלא בצער, דכתיב, סיחון מלך האמורי אשר יושב בחשבון . אלו היתה חשבון מלאה יתושים, אין כל בריה יכולה לכבשה. ואלו היה סיחון בבקעה, אין כל בריה יכולה לשלוט בו. ואין צריך לומר שהיה גבור ושרוי בעיר מבצר סיחון מלך האמורי אשר יושב בחשבון. אלו ישב בעיירות שלו הוא ואוכלוסיו,  היו ישראל מתיגעין לשלוט בו ולכבוש את כל עיר ועיר. אלא כנסן הקדוש ברוך הוא לפניהן למסרן בידן בלא צער. וכן הוא אומר, ראה החלותי תת לפניך את סיחון . הרגו אותו ואת כל גבוריו שיצאו לקראתם, וחזרו על הנשים ועל הטף שלא ביגיעה. לכך כתיב, ויאסוף סיחון את כל עמו: