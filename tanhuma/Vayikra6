וידבר ה' אל משה לאמר, נפש כי תחטא. ילמדנו רבינו, מהו שיכנס אדם להר הבית במקלו ובאפונדתו. כך שנו רבותינו, לא יכנס אדם להר הבית במקלו ובאפונדתו ובאבק שברגליו, שלא ינהג קלות ראש בו אפילו בחרבנו. אמר הקדוש ברוך הוא, את שבתותי תשמרו ומקדשי תיראו. בא להקיש שמירת שבת למקדש. ומה ראה להקיש שמירת שבת למקדש. כך שנה רבי חייא הגדול, כשם ששמירת שבת לעולם, כך מוראת מקדש לעולם. ושלמה צוח, מקום המשפט שמה הרשע , כך שלמה היה צופה היאך הרשעים מעוותין המשפט בבית המקדש. וראה שלמה מקום שהיו סנהדרין יושבין ודנין דיני נפשות ודיני מכות ודיני ממונות וטומאות וטהרות, שהיו משקצין. בא וראה מה כתיב, ויבאו כל שרי מלך בבל וישבו בשער התוך, נרגל שראצר סמגר נבו שרסכים רב סריס וגו' . על הר ציון ששמם שועלים הלכו בו . אמר לו הקדוש ברוך הוא, אתה קורא הנכנסות ואינך קורא את היוצאות, מקום הצדק שמה הרשע. אם יהרג במקדש אדני כהן ונביא . הרי דמו של זכריה מושלך על האבנים, שנאמר, כי דמה בתוכה היה, על צחיח סלע שמתהו . דבר אחר, מקום המשפט שמה הרשע, זה שער האמצעי שסנהדרי גדולה יושבת שם. שמה הרשע, טבעו בארץ שעריה . אמר הקדוש ברוך הוא, [ו] מקום הצדק שמה הרשע , מקום אחד היה לצדיקו של עולם בבית המקדש המיוחד לשכינה, והרשיעו מנשה ועשה צלם בתוכו. דבר אחר, מקום המשפט שמה הרשע. אמר הקדוש ברוך הוא, בראתי את הנפש והיא נתונה בידי, שנאמר, אשר בידו נפש כל חי . ואף המשפט נתון בידי, שנאמר, ותאחז במשפט ידי . ולא נתתי את הנפש בצד הדין, אלא כדי שתהא רואה מה מתוקן לה ולא תחטא, והיא חוטאה. שמה הרשע, שהנפש נתונה בצד הדין, נפש כי תחטא. זה שאמר הכתוב, גם בלא דעת נפש לא טוב ואץ ברגלים חוטא , מי שחטא אפילו בשוגג, אינו סימן יפה לו. כיצד. היו לפניו שתי חנויות, אחד של נכרי ואחד של ישראל. נכנס לאותה של נכרי בלא דעת, לא טוב. נכנס במזיד, נקרא חוטא, שנאמר, ואץ ברגלים חוטא. אמר רבי יצחק בר שמואל בר מרתה, היו לפניך שתי דרכים, אחת ארוכה ואחת קצרה. הקצרה מלאה צרורות והארוכה אין בה צרור. הניח הארוכה והלך בקצרה בשבת, עליו נאמר, ואץ ברגלים חוטא. שנו רבותינו, מצוה גוררת מצוה, ועבירה גוררת עבירה. לא יצר אדם על עבירה שעשה בשוגג, אלא שנפתח לו פתח שיחטא  ואפילו במזיד. ולא ישמח אדם על מצוה שבאה לידו, אלא על מצות הרבה שעתידות לבוא לידו. לפיכך אם חטא בשוגג, אין סימן יפה לו, שנאמר, גם בלא דעת נפש לא טוב. ומה חוטא בשוגג אין סימן טוב לו, חוטא במזיד על אחת כמה וכמה. ועליו נאמר, ואץ ברגלים חוטא. וכן הוא אומר, שש הנה שנא ה', עינים רמות, לב חורש מחשבות און,  ורגלים ממהרות לרוץ לרעה , זה אחאב בן קוליה וצדקיה בן מעשיה שהיו חוטאים בירושלים. ולא דים, אלא משגלו לבבל, היו מוסיפין חטא. ומה עשו בירושלים. נביאי שקר היו, ולא הניחו אומנותן בבבל, והיו מסרסרין זה לזה בעבירות. היה אחאב בן קוליה נכנס אצל גדולי מלכות בבבל, והיה אומר להם, הקדוש ברוך הוא שלחני לומר דבר לאשתך. והוא אומר לו, הרי היא לפניך, הכנס. היה מתיחד עמה ואומר לה, הקדוש ברוך הוא מבקש להעמיד ממך נביאים, לכי ושמשי עם צדקיה בן מעשיה והוליד ממנו נביאים. והיתה שומעת לו, ומשלחת אחר צדקיה והוא בא ומשמש עמה. וצדקיה בן מעשיה אף הוא כך היה עושה, היה מסרסר לאחאב, וזו אומנותן שלהם. בא וראה כמה היו רשעים. הוציאו להם שם בבבל, שהם נביאים גדולים. היתה אשה מעוברת רואה אחד מהם, אומרת לו, אם נביא אתה, מה אני מעוברת זכר או נקבה. והוא אומר לה, זכר. היה יוצא לשכנותיה ואומר, נקבה תלד פלונית. אם ילדה זכר, אומרת נתקיימו דבריו של נביא. ואם ילדה נקבה, שכנותיה אומרות לה, כך אמר לנו הנביא, אלא שלא רצה ליצר לך. היו עושין כך, עד שהגיעו לשמורת אשתו של נבוכדנצר. נכנס צדקיה אמר לה, הקדוש ברוך הוא שלחני אליך לכי ושמשי עם אחאב ותולידי נביאים. אמרה לו, איני יכולה לעשות אלא על דעת בעלי, אלא יבא ונודיענו, שהוא חפץ בדבר זה [הלכה אצל בעלה ואמרה לו לנבוכדנצר. שלח בשבילם ובאו שניהם. ואמר להם, כך אמרתם לאשתי. אמרו כן, שהקדוש ברוך הוא רוצה להעמיד ממנה נביאים. אמר להם, והלא שמעתי על אלהיכם שהוא שונא זימה. ועל שפרץ זמרי בזימה, עשרים וארבע אלף נפלו בשבילו. ואתם אומרים כך. שמא חזר בו. אם אתם נביאי שקר או נביאי אמת איני יודע. אלא כבר בדקתי לחנניה מישאל ועזריה והסקתי להם את הכבשן שבעה ימים ונפלו לתוכו, ויצאו חיים ושלמים. ולכם איני מסיקו אלא יום אחד ונשליך אתכם לתוכו. אם תנצלו מן הכבשן, אני יודע ודאי שאתם נביאי אמת ונעשה על פיכם כל מה שתאמרו. אמרו לו, חנניה מישאל ועזריה שלשה היו ואנו שנים, והנס נעשה על ידי שלשה. אמר להם, יש כאן שלישי כיוצא בכם אמרו, יהושע כהן גדול. והם חשבו בלבם לומר, שעל זכותו הם ניצולים. הביאו ליהושע הכהן, השליכוהו עמהם לתוך הכבשן. שניהם נשרפו, ויהושע הכהן הגדול ניצול, שנאמר, הלא זה אוד מוצל מאש . ומן אחאב וצדקיה, לוקח מהם קללה לכל גליות יהודה אשר בבבל לאמר, ישימך ה' כצדקיה וכאחאב אשר קלם מלך בבל באש . מי גרם לרשעים אלו לישרף. על שרצו ברגליהם אחר התועבות ועברות. לכך נאמר, ואץ ברגלים חוטא . ואף על פי כן, גם בלא דעת נפש לא טוב . לכך אמר הקדוש ברוך הוא למשה, דבר אל בני ישראל לאמר נפש כי תחטא בשגגה, הנפש חוטאה. אמר הכתוב, מקום המשפט שמה הרשע, ומקום הצדק שמה הרשע . הנפש שנתנה מן הצדק במקום שאין שם לא עון ולא חטא והיא חוטאת להקדוש ברוך הוא, הכתוב מתמיה, נפש כי תחטא בשגגה. ומקום הצדק שמה הרשע. משל למה הדבר דומה. לשני בני אדם, אחד קרתני ואחד בן פלטרין שחטאו שניהם על המלך. העלום לבימה, ראה ששניהם חטאו חטא אחד. מה עשה. פנה לקרתני, ולבן פלטרין נתן אפופסין. אמרו לו בני פלטרין שלו, שניהם חטאו חטא אחד, ולקרתני פנית, ולבן פלטרין נתת אפופסין. אמר להם, לקרתני פניתי, שאינו יודע נימוסי המלכות מה הם. אבל בן פלטרין, בכל יום ויום הוא עמי ויודע עסקי המלכות מה הן והחוטא אצלי איזה דין יצא עליו. אף כך, הגוף הוא קרתני, וייצר ה' אלהים את האדם עפר מן האדמה . והנפש, בן פלטרין מלמעלה, ויפח באפיו נשמת חיים , ושניהם חטאו. למה. שאי אפשר לגוף להיות בלא נפש. שאם אין נפש, אין גוף. ואם אין גוף, אין נפש חוטא. לפיכך פנה לגוף, ונתן לנפש אפופסין, שנאמר, הנפש החוטאת היא תמות . לכך הכתוב מתמיה, נפש כי תחטא בשגגה מכל מצות ה'. מהו בשגגה. ללמדך, שכל החוטא בשגגה, כאלו עובר על מצות ה'. וכן הוא אומר, וכי תשגו ולא תעשו וגו' . וכן דוד אמר, שגיאות מי יבין, מנסתרות נקני, גם מזדים חשוך עבדך וגו', ונקתי מפשע רב , מחטא גדול אשר עשיתי. ואם תעשה כן, יהיו לרצון אמרי פי . מכאן אתה למד, שכל החוטא בשגגה, נקרא חוטא. שנו רבותינו, שגגת תלמוד עולה זדון. לפיכך כתיב נפש כי תחטא, לפי שהיא מלמעלה, ולא כתוב אדם. לעתיד לבוא, מביא הקדוש ברוך הוא את הנפש ואומר לה, למה עברת על כל המצות. והיא אומרת, הגוף עבר על כל המצות, מיציאתי ממנו שמא חטאתי. חוזר ואומר לגוף, למה חטאת. אומר לו, הנפש היא החוטאת, משיצאתה ממני שמא חטאתי. מה הקדוש ברוך הוא עושה, מביאם שניהם ודנן כאחת. משל למה הדבר דומה, למלך שהיה לו פרדס והיה בתוכו ענבים ותאנים ורמונים בכריות. אמר המלך, אם מושיב אני בן אדם רואה ומהלך לשמרו, הוא אוכל לעצמו את הבכריות. מה עשה. הושיב בו שנים שומרים, אחד סומא ואחד פסח. שמרו הפרדס, והיו יושבים והם מריחים הבכריות. אמר החגר לסומא, בכריות נאות אני רואה בפרדס, בא והרכיבני, נביא ונאכלם. הרכיב חגר על סומא, הביאן ואכלו שניהם. לימים בא המלך בקש את הבכריות לא מצאן. אמר לחגר, מי אכלן. אמר לו, כלום יש לי רגלים. אמר לסומא, אתה אכלת אותם. אמר לו, כלום יש לי עינים. הרכיב המלך את החגר על הסומא, אמר להם, כענין שגנבתם את הבכריות ואכלתם שניכם, כך אני דן אתכם. ואף הקדוש ברוך הוא כך עושה, מביא את הנשמה וזורקה בגוף, שנאמר, יקרא אל השמים מעל, ואל הארץ לדין עמו . יקרא אל השמים מעל, זה הנשמה. ואל הארץ לדין עמו, זה הגוף. וצפה דוד היאך הקדוש ברוך הוא דן את הבריות. התחיל לבקש רחמים על עצמו ואמר, רבון העולמים, כשאתה דן את בריותיך, אל תדינני כיוצא בהם. [ו] אל תבא במשפט את עבדך, כי לא יצדק לפניך כל חי . אלא צדקה עשה עמי, שנאמר, אני בצדק אחזה פניך, אשבעה בהקיץ תמונתך . אמר הקדוש ברוך הוא, בעולם הזה, על ידי יצר הרע ששולט בכם, הייתם חוטאים. אבל לעולם הבא, אני עוקרו מכם, שנאמר, והסירותי את לב האבן מבשרכם ונתתי לכם לב בשר :