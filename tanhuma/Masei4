וידבר ה' אל משה לאמר, צו את בני ישראל ואמרת אליהם כי אתם באים וגו'. מלמד, שהראה הקדוש ברוך הוא למשה כל מה שהיה ושעתיד להיות. הראה לו שמשון עומד מדן, וברק בן אבינועם מן נפתלי, ומן כל דור ודור, דור ודור ושופטיו, דור ודור ומנהיגיו, דור ודור ורשעיו, דור ודור וצדיקיו, שנאמר, זאת הארץ אשר נשבעתי לאברהם ליצחק וליעקב וגו' . מלמד, שהראהו גיהנם. אמר משה לפניו, רבונו של עולם, מי נדונין בה. אמר ליה, הרשעים והפושעים בי, שנאמר, ויצאו וראו בפגרי האנשים וגו' . התחיל משה מתירא מן גיהנם. אמר לו הקדוש ברוך הוא, הראיתיך בעיניך ושמה לא תעבור . ומה הוא זאת הארץ אשר נשבעתי לאברהם ליצחק וליעקב לאמר . לך אמור להם לאברהם ליצחק וליעקב, שבועה שנשבעתי לכם, קיימתיה לבניכם. לכך נאמר, לאמר. זאת הארץ אשר תפול לכם בנחלה. וכי הארץ נופלת. והלא כתיב, והארץ לעולם עומדת . אלא כשבאו המרגלים והוציאו דבה על הארץ, ואמרו, ושם ראינו את הנפילים , ואמרו, כי חזק הוא ממנו , כעס עליהם משה. אמרו לו כל ישראל, משה רבינו, אלו היו המרגלים שנים שלשה, בדין הוא שנאמין, שנאמר, על פי שנים עדים וגו' , והרי הן עשרה. אנה אנחנו עולים וגו' , כביכול אין בעל הבית יכול להוציא כליו משם. מה עשה הקדוש ברוך הוא. נטל שר הארץ וכפתו והפילו לפניהם. שנאמר, ראה נתן ה' אלהיך לפניך וגו' . וכי לפניהם היתה. אלא שהפיל שרה, ואמר להם, עלה רש וגו' אל תירא ואל תחת , לא מן הנפילים, ולא מן עם גדול ורב ממנו. ובהפילכם את הארץ בנחלה וגו' . זה שאמר הכתוב, חבלים נפלו לי בנעימים אף נחלת שפרה עלי . חבלים נפלו לי, אלו שנים עשר שבטים. לפי שנחלקה הארץ לשנים עשר שבטים, שנאמר, כה אמר אדני ה' גה גבול אשר תתנחלו את הארץ לשני עשר שבטי ישראל . בנעימים, בזכות התורה, שנאמר בה, כי נעים כי תשמרם בבטנך וגו' . אף נחלת שפרה עלי. יש אדם שהוא נאה ולבושו כעור, הוא כעור ולבושו נאה. אבל ישראל אינם כן, אלא הם נאים ולבושיהם נאים. הם נאים לארץ, וארץ ישראל נאה להם. לכך נאמר, אף נחלת שפרה עלי. וכן הוא אומר, צדק לבשתי וילבישני :