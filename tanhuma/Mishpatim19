הנה אנכי שלח מלאך. זה שאמר הכתוב, כי מלאכיו יצוה לך לשמרך בכל דרכיך . עשה אדם מצוה אחת, מוסרים לו מלאך אחד. עשה שתי מצות, מוסרין לו שני מלאכים. עשה כל המצות, מוסרין לו מלאכים הרבה, שנאמר, כי מלאכיו יצוה לך. ומי הן המלאכים. אלו שמשמרים אותו מן המזיקין, שנאמר, יפול מצדך אלף ורבבה מימינך . ומה הוא יפול, שמשלימים לו. כענין שנאמר בדברי הימים, וממנשה נפלו על דוד . וכתיב, בלכתו אל צקלג נפלו עליו ממנשה . 
ורבבה מימינך. למה מן השמאל אלף ומן הימין רבבה. לפי שהשמאל אינה צריכה מלאכים הרבה, ששמו של הקדוש ברוך הוא כתיב בתפילין, והתפילין נתונים על השמאל, שנאמר, וקשרתם לאות על ידך .
אמר ליה רבי חנינא, אין כתיב כאן יהא מצדך אלא יפול. שמאל שאינה פשוטה במצות, אינה מפלת אלא אלף מזיקין. וימין שהיא פשוטה במצות, מפלת רבוא מזיקין. 
אמר רבי יהושע בן לוי, מהו יפול מצדך אלף, הקדוש ברוך הוא מוסר לכל אחד מישראל רבוא ואלף מלאכים, שיהו משמרין אותו ועושין לו דרך, ואחד מהן מכריז לפניו ואומר, תנו כבוד לצלמו של הקדוש ברוך הוא, לפי שכל העולם כלו מלא רוחות ומזיקים.
אמר רבי יהודה בר שלום בשם רבי לוי, אין לך בית רובע בחללו של עולם שאין בו תשעה קבין מזיקין. והיאך עשויין. אמר רבי לוי, פורמא בפניהם, כגון חמורים של טוחנים. וכשהעונות גורמין, הפורמא נגלה והאדם נשתטה. וכשהמלאך כורז, האדם בשלום. שתק, מיד נזוק, והמלאך אומר נשלם פלוני, שנאמר, ותקרב לשחת נפשו וחיתו לממיתים . למתים אינו אומר כאן אלא לממיתים, לאותן מלאכי חבלה שהוא נמסר להם. 
ומנין שמלאך כורז לפניו, שנאמר, אם יש עליו מלאך מליץ אחד מני אלף . אם יהא מן אותן אלף, כורז לפניו, להגיד לאדם יושרו . אותה שעה, ויחוננו ויאמר פדעהו מרדת שחת מצאתי כופר . הוי, אם נתרבה במצות, רבוא ואלף מלאכים משמרין אותו. ואם הוא שלם בתורה ובמעשים טובים, הקדוש ברוך הוא משמרו, שנאמר, ה' שומרך ה' צלך על יד ימינך .
וכן אתה מוצא ביעקב שכתוב בו, איש תם יושב אוהלים , איש תם במעשים טובים, יושב אוהלים עוסק בתורה ונתרבה במצות, נמסרו לו מחנות מלאכים לשמרו, שנאמר, ויעקב הלך לדרכו ויפגעו בו מלאכי אלהים, ויאמר יעקב כאשר ראם מחנה אלהים זה, ויקרא שם המקום ההוא מחניים . ואומר, והנה מלאכי אלהים עולים ויורדים בו, והנה ה' נצב עליו ויאמר, והנה אנכי עמך ושמרתיך בכל אשר תלך . 
אמר רבי הושעיא, אשרי ילוד אשה שראה מלך מלכי המלכים ופמליא שלו משמרין אותו ומשלח מלאכים בשליחותו, שנאמר, וישלח יעקב מלאכים לפניו אל עשו . וכן הוא אומר, המלאך הגאל אותי מכל רע . אמר הכתוב, מתהלך בתומו צדיק אשרי בניו אחריו :