קדש לי כל בכור. זו אחת מי"ג מדות שהתורה נדרשת בהן, כלל שהוא צריך לפרט. קדש לי כל בכור, כלל זכרים ונקבות. יכול כל שנולד ראשון בין זכר בין נקבה יהיה בכור, תלמוד לומר כל הבכור וגו' הזכר תקדיש , זכר ולא נקבה. יכול יוצא דופן יהא בכור, תלמוד לומר כל פטר רחם, עד שיהא זכר פותח רחם. באדם ובבהמה, מקיש בכור אדם לבכור בהמה. מה בהמה נפל פטור מן הבכורה, אף אדם פטור. יצאו לוים, שאין להם בכור אדם ולא בכור בהמה. 
בכור אדם, מבן שלשים יום חייב לפדותו. פחות מכאן, נפל. בכור בהמה, ח' ימים. פחות מכאן, נפל. כתיב ופדויו מבן חדש תפדה , ובבהמה כתיב ומיום השמיני והלאה ירצה . יכול יוליכנו לבית הבחירה דכתיב והבאתם שמה וגו' ובכורות בקרכם וצאנכם , תלמוד לומר תפדה, בכל מקום שירצה, יפדנו מכהן. אם כן, מה תלמוד לומר תקדיש, הקדישהו שתקבל שכר. לא הקדשתו, הרי הוא קדוש, שנאמר, לי הוא, מכל מקום. אם כן מה תלמוד לומר תקדיש, כדי שתקבל עליו שכר.
כיוצא בדבר אתה אומר, ובער עליה הכהן עצים בבקר . והא כתיב, ולבנון אין די בער . אלא כדי לקבל שכר. כיוצא בו, את הכבש האחד תעשה בבקר ואת הכבש וגו' . והא כתיב, וחיתו אין די עולה , אלא כדי לקבל שכר. כיוצא בו, ועשו לי מקדש . והא כתיב, הלא את השמים ואת הארץ אני מלא , אלא כדי לקבל שכר. ויאמר משה אל העם זכור את היום הזה. ואומר, למען תזכור את יום צאתך. וכי ביום מזכירין ובלילה לאו. זו מדרש דרש בן זומא, למען תזכור את יום צאתך וגו' כל ימי חייך. ימי חייך, הימים. כל ימי חייך, הלילות.
לא יאכל חמץ, לעשות את המאכיל כאוכל. לא יאכל, לא הוא ולא דמיו, ואסור בהנאה. היום אתם יוצאים. רבי יוסי הגלילי אומר, מה תלמוד לומר לא יאכל חמץ וסמיך ליה היום, אתם למד שיום אחד אכלו ישראל מצה במצרים. חדש האביב, חדש שהוא כשר לכם, לא חמה ולא גשמים. ומנין שהוא כשר. כתיב הכא, חדש האביב. וכתיב התם, אלהים מושיב יחידים ביתה מוציא אסירים בכושרות , אין בכושרות אלא חדש שהוא כשר לא חמה ולא גשמים. 
דבר אחר, בכושרות, רבי יונתן אמר, בכי ושירות, אלו בוכין ואלו משוררין. מצרים בוכין, כי אין בית אשר אין שם מת. וישראל משוררים, קול רנה וישועה באהלי צדיקים ימין ה' עושה חיל . רבי אומר, בכושרות, הקדוש ברוך הוא נוהג עם ישראל כשרות, שנאמר, אך סוררים שכנו צחיחה . סוררים כתיב, וכן היו, אלא שנהג עמם בכשרות. בחדש האביב, התחילו לעבר את השנים: