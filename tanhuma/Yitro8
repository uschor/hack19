בחדש השלישי. ילמדנו רבינו, החושש בפיו מהו לרפאותו בשבת. כך שנו רבותינו, החושש בפיו, מטילין לו לתוך פיו סם של רפואה בשבת, מפני ספק נפשות, וכל ספק נפשות דוחה את השבת, שאמרה תורה, חלל עליו שבת אחת, כדי שישמור שבתות הרבה. ומנין. אמר רבי אליעזר, מקל וחמר. ומה מילה שהוא אבר אחד מן אבריו של אדם, דוחה את השבת. סכנת נפשות שהיא כל גופו של אדם, אינו דין שתדחה את השבת. אמר רבי יוחנן, כל שהוא מן השפה ולפנים, דוחה את השבת ומרפאים אותו בשבת. 
אמר הקדוש ברוך הוא, אין מכה שאין לה רפואה, ונכרת רפואתה וסמה של כל מכה ומכה. אם מבקש את שלא יגיע לגופך צרה, עסוק בתורה שהיא רפואה לכל הגוף. לראש מנין. שנאמר, תתן לראשך לוית חן . ללב מנין. שנאמר, כתבם על לוח לבך . לגרגרת מנין. שנאמר, וענקים לגרגרותיך שם א ט). לידים מנין. שנאמר, והיו לך לאות על ידך . לטבור מנין. שנאמר, רפאות תהי לשרך . לכל העצמות מנין. שנאמר, ושקוי לעצמותיך . אמר רבי יהושע בן לוי, כבר עשה הקדוש ברוך הוא מעין דוגמא זו בשעת מתן תורה. כשיצאו ישראל ממצרים, היו בהן בעלי מומין מעבודת פרך שהיו עושין בטיט ובלבנים, והיתה האבן נופלת עליו מן הבנין ושוברת ידו וקוטעת את רגלו. אמר הקדוש ברוך הוא, אינו דין שאתן את תורתי לבעלי מומין. מה עשה. רמז למלאכי השרת וירדו ורפאו אותן. ומנין שלא היה בהן סומין. שנאמר, וכל העם רואים את הקולות. ומנין שלא היו בהן חרשין. שאמרו, נשמע. ומנין שלא היו בהן גדמין. שאמרו, נעשה. ומנין שלא היה בהן חגרין. דכתיב, ויתיצבו בתחתית ההר. אמר רבי יהודה בר סימון, הואיל וחדשן הקדוש ברוך הוא, קרא לירח שר החדש. מנין. ממה שקראו בענין בחדש השלישי: