ואתה הרם את מטך. עשרה נסים נעשה להם על הים. נבקע להם הים ונבקע כמין כפה, שנאמר, נקבת במטיו ראש פרזיו וגו' . ונחלק לשנים עשר שבילים, שנאמר, ונטה ידך על הים ובקעהו. ונעשה יבשה, שנאמר, ובני ישראל הלכו ביבשה. ונעשו כמין טיט, שנאמר, דרכת בים סוסיך חמר מים רבים . ונעשו המים פרורים, שנאמר, אתה פוררת בעזך ים . ונעשו סלעים סלעים, שנאמר, שברת ראשי תנינים על המים . ונעשו גזרים, שנאמר, לגוזר ים סוף לגזרים . ונעשו ערמות ערמות, שנאמר, וברוח אפיך נערמו מים. ונעשו כמו נד, שנאמר, נצבו כמו נד. ויצאו להם כדי מים מתוקין מתוך מלוחין. וקפאו המים ונעשו ככלי זכוכית, שנאמר, קפאו תהומות. 
רבי יהודה אומר, הרי מקראות עשר ממקומות הרבה. משל לאחד שהיה מהלך בדרך והיה מנהיג בנו לפניו. באו ליסטים לשבותו מלפניו, החזירו לאחוריו. בא הזאב, נטלו מאחוריו, נתנו לפניו. ראה לסטין מאחוריו וזאב מלפניו, נתנו על זרועותיו. אף כך הקדוש ברוך הוא לישראל, הים לפניהם ומצרים לאחוריהם, קחם על זרועותיו. התחיל מצטער, פירש עליו בגדו, שנאמר, פרש ענן למסך . הרעיב, נתן לו לחם, שנאמר, הנני ממטיר לכם לחם. צמא, נתן לו מים, שנאמר, ויוציא נוזלים מסלע .
כנגדן אמרו ליה ישראל עשר שירות. הראשונה במצרים, שנאמר, השיר יהיה לכם כליל התקדש חג . השנית על הים, שנאמר, אז ישיר משה. השלישית על הבאר, אז ישיר ישראל את השירה . הרביעית אמר משה, ויהי ככלות משה לכתוב וגו' . החמישית, אז ידבר יהושע לה' ביום תת ה' את האמורי . הששית, ותשר דבורה וברק בן אבינועם . השביעית, וידבר דוד לה' את דברי השירה . השמינית, מזמור שיר חנוכת הבית לדוד . וכי דוד חנכו, והרי שלמה חנכו. אלא מתוך שדוד נתן נפשו עליו, נקרא על שמו. כיוצא בו, ותתצב אחותו. והלא אחות שניהם היתה. אלא שנתנה נפשה עליו, נקראת על שמו. כיוצא בו, ויקחו שני בני יעקב שמעון ולוי אחי דינה . והלא אחות כל השבטים היתה. אלא מתוך שנתנו נפשם עליה, נקראת על שמם. כיוצא בו, על דבר כזבי בת נשיא מדין אחותם . וכי אחותם היתה. אלא מתוך שנתנה נפשה על אומתה, נקראת על שמם. 
אז ישיר, ויאמינו בה', לפיכך זכו לירש את הארץ. אתה מוצא בשכר אמנה שהאמין אברהם אבינו בה', ירש העולם הזה והעולם הבא, שנאמר, והאמין בה' ויחשבה לו צדקה . וכן ויאמן העם . וכתיב, אמונים נוצר ה' ומשלם על יתר עושה גאוה . וכן במשה, ויהי ידיו אמונה עד בא השמש .
ואומר, זה השער לה' צדיקים יבואו בו , אלו בעלי אמנה, שנאמר, פתחו שערים ויבא גוי צדיק שומר אמונים . השער הזה בעלי אמנה נכנסין בו, שנאמר, טוב להודות לה' ולזמר לשמך עליון, להגיד בבקר חסדך וגו' . מה כתיב בתריה, כי שמחתני. מי גרם לנו לשמחה זו, אמנה שהאמינו אבותינו בעולם הזה שכולו לילות, כדכתיב, ואמונתך בלילות . וכתיב, וצדיק באמונתו יחיה . וכתיב, חדשים לבקרים רבה אמונתך . 
ואין הגליות עתידות להגאל אלא בשכר אמנה, שנאמר, אתי מלבנון כלה אתי מלבנון תבואי תשורי מראש אמנה וגו' . ואומר, וארשתיך לי באמונה . הא למדת, שגדולה אמנה. שבשכר אמנה, שרתה עליהם שכינה ואמרו שירה, שנאמר, ויאמינו בה', אז ישיר משה. ואומר, ויאמינו בדבריו ישירו תהלתו .
אז ישיר, לשעבר. ויש אז לעתיד. כיוצא בדבר אתה אומר, אז הוחל לקרא בשם ה' , אז אמרה חתן דמים , אז ישיר, אז ישיר ישראל , אז ידבר יהושע , אז אמר דוד , אז אמר שלמה , כולהון לשעבר. ויש אז לעתיד, ואלין אנון לעתיד, אז תראי ונהרת , אז יבקע כשחר אורך , אז ידלג כאיל , אז תפקחנה עיני עורים , אז תשמח בתולה , אז ימלא שחוק וגו' אז יאמרו בגוים , כל אלו לעתיד. מכאן למדנו תחית המתים מן התורה. 
משה ובני ישראל, משה שקול כנגד כל ישראל. דבר אחר, משה ובני ישראל, משה אמר שירה כנגד כל ישראל. 
את השירה הזאת, וכי שירה אחת היא, והלא עשר שירות הן כדמפרש לעיל. שירה שמינית, מזמור שיר חנכת הבית לדוד . והלא שלמה חנכו, שנאמר, ויחנכו את בית ה' המלך וכל בני ישראל . אלא לפי שנתן דוד נפשו עליו, נקרא על שמו. וכן הוא אומר, זכור ה' לדוד את כל ענותו, אשר נשבע לה' נדר לאביר יעקב, אם אבא באהל ביתי אם אעלה על ערש יצועי וגו', עד אמצא מקום לה' וגו', הנה שמענוה באפרתה מצאנוה בשדי יער . ראה מה כתיב בו, ועתה ראה ביתך דוד . הא למדת, לפי שנתן נפשו עליה, נקראת על שמו. 
וכן משה נתן נפשו על התורה ונקראת על שמו. ומנין שנתן נפשו על התורה, שנאמר, ויהי שם עם ה' ארבעים יום וארבעים לילה . ומנין שנקרא על שמו. דכתיב, זכרו תורת משה עבדי . נתן נפשו על ישראל, ועתה אם תשא חטאתם וגו' . ונקראו על שמו, ויזכור ימי עולם משה עמו . וכתיב, לך רד כי שחת עמך . נתן נפשו על הדינין, דכתיב, ויאמר לרשע למה תכה רעך . מלפני הדין ברח ולדין חזר. צדקת ה' עשה ומשפטיו עם ישראל . והלא המשפט לאלהים הוא. אלא לפי שנתן נפשו עליו, נקראת על שמו. 
וכן כתיב ביהושפט, ויועץ אל העם ויעמד משוררים לה' ומהללים להדרת קדש בצאת לפני החלוץ ואומרים הודו לה' כי לעולם חסדו . מה נשתנה הודיה זו מכל ההודיות שבתורה שנאמר בכלן כי טוב וכאן לא נאמר בה כי טוב. כביכול לא היתה שמחה לפניו במרום על אבודן של רשעים. ומה על אבודן של רשעים אין שמחה לפניו, על אבודן של צדיקים על אחת כמה וכמה. שצדיק אחד לפניו שקול כנגד כל העולם, שנאמר, וצדיק יסוד עולם . שירה התשיעית של שלמה, שיר השירים. העשירית לעתיד, מזמור שירו לה' שיר חדש כי נפלאות עשה :