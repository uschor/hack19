וידבר ה' אל משה לאמר, דבר אל בני ישראל וגו'. ילמדנו רבינו, כמה דברים האב חייב לעשות לבן. כך שנו רבותינו, חמשה דברים האב חייב לעשות לבן, למול אותו, וללמדו תורה, ולפדותו, וללמדו אומנות, ולהשיאו אשה. האב, זה הקדוש ברוך הוא. והבן, אלו ישראל. כמו שהאב חייב למול את בנו, כך הקדוש ברוך הוא מל את ישראל על ידי יהושע, שנאמר, ויעש לו וגו' . מה האב לפדות את בנו, אף הקדוש ברוך הוא פדה את ישראל, שנאמר, ומי כעמך ישראל, גוי אחד בארץ, אשר הלכו אלהים לפדות לו לעם . ללמדו תורה, שנאמר, ולמדתם אתם את בניכם לדבר בם . אף הקדוש ברוך הוא למד תורה לישראל, דכתיב, אני ה' אלהיך מלמדך להועיל מדריכך . ללמדו מצות. אף הקדוש ברוך הוא למד את המצות לישראל, שנאמר, אלה המצות אשר צוה ה' . להשיאו אשה, שכן הקדוש ברוך הוא אמר לבני נח, פרו ורבו. ומה האב זקוק לבנו להאכילו ולהשקותו, לרחצו ולסוכו ולהלבישו, כך עשה הקדוש ברוך הוא לישראל, שנאמר, וארחצך במים ואשטוף דמיך ואלבישך רקמה ואנעלך תחש . להאכילו, שנאמר, ולחמי אשר נתתי לך וגו' . להשקותו, שנאמר, עלי באר ענו לה . מה האב נותן לבנו נכסיו, אף הקדוש ברוך הוא עשה כך לישראל, שנאמר, ואתן לך ארץ חמדה נחלת צבי צבאות גוים . וכשם שהאב כותב נכסיו לבנו ואף בנו חייב להעלות לו דורון, וכך הקדוש ברוך הוא אומר לישראל, כי תבאו אל ארץ מושבותיכם אשר אני נותן לכם ועשיתם עולה לה'. כך פתח בו רבי תנחום בר אבא בשם רבי חנינא, אביו של רבי אחא, הפרשה הזו, של נסכים היא, שנאמר, או לאיל תעשה מנחה סלת, ויין לנסך חצי ההין, הרי היא של נסכים. ומכאן ואילך החלה, שנאמר, והיה באכלכם מלחם הארץ ראשית עריסותיכם חלה תרימו תרומה, הרי חלה למטה, ונסכים למעלה. לפיכך פתח רבי חנינא, לך אכול בשמחה לחמך וגו' . מהו כי כבר רצה אלהים את מעשיך . כיצד הפסוק מדבר. כנגד אברהם. בשעה שאמר הקדוש ברוך הוא לאברהם, קח נא את בנך את יחידך , השכים אברהם, נטלו בזריזות והוליכו והעלהו להר המוריה. אמר לו הקדוש ברוך הוא, אל תשלח ידך אל הנער . אמר אברהם לפני הקדוש ברוך הוא, רבונו של עולם, לחנם אמרת לי, קח נא את בנך. אמר לו, לאו, אלא להודיע טבעך בעולם, שנאמר, כי ידעתיו למען וגו' . אמר רבי שמעון בן לקיש, אמר לו הקדוש ברוך הוא, חייך, שאני מעלה עליך, שאם אמרתי לך שתשחוט את נפשך לפני, שלא היית מעכב על שמי ושומע היית לי להשחט על שמי. מנין. אמר רבי שמעון בן יוחאי, שכך כתיב, ולא חשכת את בנך , הרי כבר פרש, יצחק. מאי את יחידך. אלא זו נפשו של אברהם. שהנשמה קרויה יחידה, שנאמר, הצילה מחרב נפשי וגו' . אמר אברהם לפני הקדוש ברוך הוא, רבונו של עולם, איפשר לי לירד מכאן בלא קרבן. אמר לו הקדוש ברוך הוא, הרי קרבנך מתוקן מששת ימי בראשית, מיד, וישא אברהם את עיניו וירא והנה איל . שכך שנו רבותינו, אילו של אברהם נברא מששת ימי בראשית [בערב שבת] בין השמשות. באותה שעה נטלו אברהם ויעלהו לעולה תחת בנו. כיון שאמר, ויקח את האיל ויעלהו לעולה , חסר המקרא כלום. מהו תחת בנו . אמר אברהם, רבונו של עולם, הריני שוחט את האיל, כך תהיה רואה כאלו בני שחוט לפניך. נטל דמו, אמר, כך תהא רואה כאלו דם יצחק זרוק לפניך. נטל את האיל והפשיטו, אמר לו, כך תהא רואה כאלו עור יצחק הופשט לפניך על גבי המזבח. שרפו, אמר לו, כך תהא רואה כאלו אפרו צבור לפניך על גבי המזבח. ויעלהו לעולה . חסר המקרא כלום. מהו תחת בנו. אמר לו הקדוש ברוך הוא, חייך, בנך הוא שנתקרב ראשון, אלא האיל הזה תחתיו. באותה שעה אמר אברהם לפני הקדוש ברוך הוא, רבונו של עולם, איני זז מכאן עד שתשבע לי, שאין אתה מנסה אותי עוד לעולם. שאם חס ושלום לא הייתי שומע לך, אבדתי את כל מה שיגעתי מימי. אמר רבי חנין, אמר לו הקדוש ברוך הוא, חייך, כך הוא. שאלו לא שמעת לי, לא היה בידך כלום. באותה שעה נשבע לו הקדוש ברוך הוא, שלא ינסהו עוד לעולם, שנאמר, ויאמר בי נשבעתי נאם ה' . אמר לו הקדוש ברוך הוא, חייך, יסורין קשין ונסיונים אחרים היו ראויים לבא עליך, ועכשיו אינן באין. ואלו הן היסורין, אותן שבאו על איוב, היו ראוים לבא עליך. ועכשיו אינן באין, שכן הוא נסמך לפרשה, ויהי אחר הדברים האלה ויגד לאברהם וגו', את עוץ בכורו , והוא איוב, שנאמר, איש היה בארץ עוץ . באותה שעה אמר לו הקדוש ברוך הוא לאברהם, לך אכול בשמחה לחמך :