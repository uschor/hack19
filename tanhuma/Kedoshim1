דבר אל בני ישראל קדושים תהיו. זה שאמר הכתוב, ויגבה ה' צבאות במשפט וגו' . אימתי נעשה הקדוש ברוך הוא גבוה בעולמו. כשיעשה משפט באומות, שנאמר, נצב לריב ה' ועומד לדין עמים . וכן הוא אומר, חזה הוית עד די כרסון רמיו . מהו כרסון, וכי כסאות הרבה הן. והא כתיב, ואראה את ה' יושב על כסא רם ונשא . וכתיב, מלך יושב על כסא דין . [ומהו כרסון. רבי יוסי הגלילי ורבי עקיבא. חד אמר, כרסון, זה הכסא ואפופרין שלו. וחד אמר, אלו כסאות אומות העולם שעתיד להפכן, שנאמר, והפכתי כסא ממלכות ]. תדע, שכן הוא אמר, כרסון רמיו, כענין שנאמר, סוס ורוכבו רמה בים . ורבנן אמרי מהו כרסון. לעתיד לבא הקדוש ברוך הוא יושב, והמלאכים נותנין כסאות לגדולי ישראל והן יושבין. והקדוש ברוך הוא יושב עם הזקנים כאב בית דין ודנין לאומות העולם, שנאמר, ה' במשפט יבא עם זקני עמו . על זקני עמו אינו אומר כאן, אלא עם זקני עמו ושריו. מלמד, שהקדוש ברוך הוא יושב עם הזקנים ושרי ישראל ודן לאומות העולם. ומי הן. אלו כסאות בית דוד וזקני ישראל, שנאמר, כי שמה ישבו כסאות למשפט, כסאות לבית דוד . אמר רבי פנחס בשם רבי חלקיה הדרומה, אם אתה אומר, כי שמה ישבו כסאות למשפט כסאות לבית דוד, מהו ועתיק יומין יתב . אלא שהוא יושב ביניהם כאב בית דין ודן עמהם את האומות. לכך כתיב, עד די כרסון רמיו. ומהו ושער ראשה כעמר נקא . שהקדוש ברוך הוא מנקה את עצמו מעובדי עבודה זרה, ופורע להם שכר מצות קלות שעשו, בעולם הזה, כדי לדון אותן ולחייבם לעולם הבא, כדי שלא יהא להן פתחון פה ולא ימצא להן זכות, שנאמר, ומה יענה מלאכי גוי, כי ה' יסד ציון, ובה יחסו עניי עמו . ומיד עושה בהן את הדין. באותה שעה הקדוש ברוך הוא נעשה גבוה בעולמו, שנאמר, ויגבה ה' צבאות במשפט . מהו והאל הקדוש נקדש בצדקה. שהוא מתקדש בעולמו, בצדקה, שהוא מלמד על ישראל סניגוריא, שנאמר, אני מדבר בצדקה רב להושיע . אמר הקדוש ברוך הוא לישראל, לעתיד אני מתקדש בכם, שנאמר, כי בראותו ילדיו מעשה ידי בקרבו יקדישו שמי . וכן הוא אומר, ישראל אשר בך אתפאר . ואתם מתקדשים בי ואני מתקדש בכם, שנאמר, והתקדשתם והייתם קדושים :