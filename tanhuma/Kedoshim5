קדושים תהיו. למה. לפי שהדבקתי אתכם למתני, שנאמר, כי כאשר ידבק האזור אל מתני איש וגו' . לפיכך, קדושים תהיו כי קדוש אני ה'. אמר להם הקדוש ברוך הוא לישראל, אני אינני כבשר ודם. מלך בשר ודם, אין רשות להדיוט להקרות בשמו. תדע לך, בשעה שאדם מבקש לקטרג את חבירו, קורא לו אגוסטה פלוני ואין לו חיים. אבל ישראל נקראו בשמו של הקדוש ברוך הוא. כל שם חביב שהיה להקדוש ברוך הוא, בהם קרא את ישראל. קרא שמו אלהים, וקרא לישראל אלהים, שנאמר, אני אמרתי אלהים אתם . נקרא חכם, שנאמר, חכם לבב ואמיץ כח . קרא לישראל חכם, שנאמר, רק עם חכם ונבון . נקרא דוד, שנאמר, דודי צח ואדום . וקרא לישראל דודים, שנאמר, אכלו רעים וגו' . נקרא בחור, שנאמר, בחור כארזים . וקרא לישראל בחורים, שנאמר,  בך בחר ה' אלהיך . נקרא חסיד, שנאמר, כי חסיד אני נאם ה' . וקרא לישראל חסידים, שנאמר, אספו לי חסידי . נקרא קדוש, שנאמר, קדוש קדוש קדוש ה' צבאות , וכן כי קדוש ה' צבאות . וקרא לישראל קדושים, שנאמר, קדושים תהיו. אמר הקדוש ברוך הוא, בעולם הזה, קדושים נקראתם. לעתיד, והיה הנשאר בציון והנותר בירושלים קדוש יאמר לו :