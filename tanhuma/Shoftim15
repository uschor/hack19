כי תצא למלחמה וגו'. מה כתיב למעלה מן הענין, ודרשו השופטים היטב. משיעשו השופטים דין, צאו למלחמה ואתם נוצחין. וכן אמר דוד, עשיתי משפט וצדק בל תניחני לעושקי . וכתיב, ערוב עבדך לטוב אל יעשקוני זדים . ואף הקדוש ברוך הוא אינו מתרומם בעולם אלא בדין, שנאמר, ויגבה ה' צבאות במשפט . רבן שמעון בן גמליאל אומר. על שלשה דברים העולם קיים, על הדין ועל האמת ועל השלום, שנאמר, אמת ומשפט שלום שפטו בשעריכם . אמר רבי יהושע בן לוי, וכלם תלוין בדין, כי בדין, נעשה שלום ונעשה אמת. לפיכך כשישראל עושין את הדין, הקדוש ברוך הוא מפיל שונאיהן לפניהם, שנאמר, לו עמי שומע לי וגו', כמעט אויביהם אכניע וגו' . ומה הן דרכיו של הקדוש ברוך הוא. צדק ומשפט, שנאמר, ושמרו דרך ה' לעשות צדקה ומשפט . לפיכך כתיב בפרשת דיינין, ושפטו את העם משפט צדק, ואחרי כן, כי תצא למלחמה על אויביך. מהו על אויביך. אמר הקדוש ברוך הוא, צאו עליהם כאויבים. כשם שאינם מרחמים עליכם, כך אתם לא תרחמו עליהם. ראה מה הם אומרים, לכו ונכחידם מגוי ולא יזכר שם ישראל עוד . אותו השם שאומר, ברוך ה' אלהי ישראל . לפיכך צאו עליהם כאויבים. אמרו ישראל, רבונו של עולם, עד מתי יהיו עומדין עלינו, שנאמר, אלהים, זדים קמו עלי ועדת עריצים בקשו נפשי . אמר להם, ולא עליכם בלבד קמו, אלא אף עלי, שנאמר, יתיצבו מלכי ארץ ורוזנים נוסדו יחד על ה' ועל משיחו , אלא ראו היאך שונאים. לכך כתיב, כי תצא למלחמה על אויבך: