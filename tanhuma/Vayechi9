ראובן בכורי אתה אתה בכורי טפה ראשונה שלי שעשיתי פ' שנה ואפי' קרי לא ראיתי, בכורי אתה דומה לי, יתר שאת ויתר עז שלשה כתרים היו בידך כהונה מלכות ובכורה, שאת זו כהונה שנאמר  וישא אהרן את ידיו, עוז זו מלכות שנאמר  ויתן עוז למלכו, יתר בכורה שהיא שני חלקים שנאמר  לתת לו פי שנים, ואבדת אותם, מי גרם לך פחז כמים לפיכך אל תותר.
מהו פחז נוטריקון ר' אליעזר אומר פחזת חטאת זנית, ר' יהושע אומר פחזת חסכת עול מצוארך זעת מן החטא. 
ר' יהודה מסרס את התיבה זעת חרדת פרח חטאתך דבר אחר פחז פסעת על דת חללת בכורתך זר שעשית כמים מהו כמים אדם אם יש בידו קיתון של מים ונשפך אין משייר בו כלום אבל יש בו שמן או דבש משייר בו לכך נאמר כמים אל תותר.
כי עלית משכבי אביך עילית משכבי אביך אימתי בשעת דודאים המעט קחתך את אישי וגו' לכן ישכב עמך .
אז חללת יצועי עלה תהיה מרוחק עד שיבא משה שכתוב בו  ומשה עלה אל האלהים ויקרבך ויאמר לך יחי ראובן ואל ימות  יצא ראובן ואזניו מקטפות התחיל קורא לשמעון וללוי אחים אחי דינה ולא אחי יוסף שהם מכרוהו.
א"ר שמלאי בראובן כתיב למען הציל אותו מידם  הרי אתה למד שלא היה במכירת יוסף ואף יהודה אמר להן מה בצע כי נהרוג וארבעה אלו היו גדולים נמצאת למד ששמעון ולוי מכרוהו שבשעה שירדו למצרים נתן יוסף עיניו בשמעון שנאמר  ויקח מאתם את שמעון ויאסור אותו לכך קרא לשניהם פה אחד שמעון ולוי אחים.
כלי חמס אמר להן כלים שבידכם חמוסין גזולין הן מעשו שנא'  ועל חרבך תחיה כלים של חמס ואין חמס אלא עשו שנאמר  מחמס אחיך יעקב תכסך בושה, 
מכרותיהם ל' יוני הוא שקורין לחרבות מכירין, וי"א מכרותיהם מגורותיהם כד"א מכורותיך ומולדותיך :