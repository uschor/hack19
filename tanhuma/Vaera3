כי ידבר אליכם פרעה תנו לכם מופת, יפה אומר לכם. את מוצא בנח, לאחר שהצילו מן המבול אמר לנח, לא יהיה עוד המים למבול . אמר ליה, תן לי אות. אמר לו, את קשתי נתתי בענן. חזקיה כשחלה, שלח הקדוש ברוך הוא את ישעיה ואמר לו, כה אמר ה', הנני רופא לך ביום השלישי תעלה בית ה' . אמר ליה, מה אות. אמר ליה, הנני משיב את צל המעלות . וכך נאמר ליהושע הכהן הגדול, שמע נא יהושע הכהן הגדול וגו' כי אנשי מופת המה . הצדיקים מבקשים מופת, כל שכן פרעה הרשע. הוי, כי ידבר אליכם פרעה תנו לכם מופת.
מיד וישלך אהרן את מטהו ויהי לתנין. אמר פרעה, כך כחו של אלהיכם, מכאן יוצאים כשפים לכל העולם. ויקרא גם פרעה, קרא לנערים ולתינוקות בני חמש בני ארבע שנים, וישליכו איש מטהו. לכך כתיב, גם פרעה, שלא קרא תחלה לחכמים ולמכשפים. אמרו רבותינו זכרונם לברכה, נס גדול נעשה במטה. שאלו בלע תנין את התנינים, כך דרך התנינים לבלוע זה את זה. אלא אחר שנעשה מטה, דכתיב, ויבלע מטה אהרן את מטותם. ואלו היה עושה אדם מכל אותן המטות שהשליכו ונעשו תנינים, היו יותר מעשרה חבילות ועומדין, ובלען מטה אהרן, ולא נעבה יותר ממה שהיה. כשראה פרעה כך, תמה ואמר, אם יאמר למטה בלע לפרעה ולכסאו, הוא בולע. הוא הסימן שאמר למשה בסנה כשאמר ליה, מזה בידך השליכהו ארצה, זה פרעה שנדמה לנחש, יפקד ה' בחרבו הקשה על לויתן נחש בריח . כשהיה יוצא משה מאצל פרעה, היה אומר אותו רשע, אם יבא אצלי בן עמרם, אני הורגו, אני צולבו, אני שורפו. כשהיה משה נכנס, מיד פרעה נעשה מטה. ויחזק לב פרעה. בחמש מכות הראשונות אין כתיב בהן אלא ויחזק לב פרעה. כיון שבאו חמש מכות ולא שלח, אמר הקדוש ברוך הוא, מכאן ואילך אם רצה לשלוח איני מקבל. שכך כתיב בחמש מכות האחרונות, ויחזק ה' את לב פרעה. והיה משה גוזר והקדוש ברוך הוא מקיים, שנאמר, ותגזר אומר ויקם לך :