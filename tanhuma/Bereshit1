בראשית ברא אלהים, זה שאמר הכתוב ה' בחכמה יסד ארץ  וכשברא הקב"ה את עולמו נתיעץ בתורה וברא את העולם שנא' לי עצה ותושיה אני בינה לי גבורה , והתורה במה היתה כתובה, על גבי אש לבנה באש שחורה שנא' קווצותיו תלתלים שחורות כעורב , מהו קוצותיו תלתלים על כל קוץ וקוץ תילי תילים של הלכות כיצד כתוב בה ולא תחללו את שם קדשי  אם אתה עושה חי"ת ה"א אתה מחריב את העולם, כל הנשמה תהלל יה  אם אתה עושה ה"א חי"ת אתה מחריב את העולם.
וכן שמע ישראל ה' אלהינו ה' אחד  אם אתה עושה דל"ת רי"ש אתה מחריב את העולם שנאמר כי לא תשתחוה לאל אחר , כחשו בה'  אם אתה עושה בית כ"ף תחריב את העולם.
אין קדוש כה'  אם אתה עושה כ"ף בי"ת תחריב את העולם.
ואם אות אחת כך כ"ש התיבה כולה, לכך נאמר קוצותיו תלתלים, לפיכך דוד מקלס ואומר רחבה מצותך מאד  ואומר ארוכה מארץ מדה וגו' .
והיא היתה אומנת לכל מעשה בראשית, שנאמר ואהיה אצלו אמון  אל תקרי אמון אלא אומן, ובה נטה שמים ויסד ארץ שנא' אם לא בריתי יומם ולילה וגו' , ובה חתם ים אוקיינוס שלא יצא וישטף את העולם שנאמר האותי לא תיראו נאם ה' אם מפני לא תחילו וגו' , ובה חתם את התהום שלא יציף את העולם שנא' בחקו חוג על פני תהום , ובה ברא חמה ולבנה שנאמר כה אמר ה' נותן שמש לאור יומם חקת ירח וכוכבים לאור לילה רוגע הים ויהמו גליו ה' צבאות שמו הא למדת שהעולם לא נתיסד אלא על התורה.
והקדוש ברוך הוא נתנה לישראל שיתעסקו בה ובמצותיה יומם ולילה שנא' והגית בו יומם ולילה  ואומר כי אם בתורת ה' חפצו וגו' והיה כעץ שתול על פלגי מים וגו' .
שבשביל שומרי התורה העולם עומד שכן אמרה חנה כי לה' מצוקי ארץ  ומי הם מצוקי ארץ אלו שומרי התורה שבזכותם הושתת התורה שנאמר וישת עליהם תבל.
ותניא אר"ש בן לקיש למה נאמר במעשה בראשית יום אחד יום שני יום שלישי יום רביעי יום חמישי, יום הששי ה"א יתירה למה שהרי בכולן לא נאמר אלא יום אחד יום שני וכן לכולם מלמד שהתנה הקב"ה עם מעשה בראשית ואמר להם אם ישראל מקבלים התורה שיש בה ה' ספרים מוטב ואם לאו אני מחזיר אתכם לתוהו ובוהו, וכן בני קרח אמרו נמוגים ארץ וכל יושביה אנכי תכנתי וגו'  זו התורה שפתח הקדוש ברוך הוא.
וזכה משה רבינו וקבלה לפי שהתורה סוליתה ענוה וכתרה יראה, סוליתה ענוה שנאמר עקב ענוה יראת ה' , וכתרה יראה שנא' ראשית חכמה יראת ה' .
ושניהם במשה רבינו שנא' והאיש משה ענו מאד  יראה דכתיב כי ירא מהביט אל האלהים .
ואמרו רבותינו בשכר שלשה זכה לשלשה, בשכר ויסתר משה פניו זכה לקלסתר פנים, בשכר כי ירא וייראו מגשת אליו  בשכר מהביט זכה ותמונת ה' יביט . ...
ואין מתן שכרה של תורה בעולם הזה אלא לעולם הבא שנאמר אשר אנכי מצוך היום לעשותם  ולא לעולם הבא היום לעשותם ולא היום לטול שכרם, וכן אמר שלמה עוז והדר לבושה ותשחק ליום אחרון . 
בוא ולמד מפרעה על שאמר ליוסף אני פרעה נגדל מאד שנאמר ויסר פרעה וגו' , הקב"ה על כל מצוה אני ה' על אחת כמה וכמה מה מזה נלמוד שאין קצבה על מתן שכרה, צפה דוד ואמר מה רב טובך אשר צפנת ליראיך וגו' . 
בכל מעשה בראשית לא כתיב פעולה ובמתן שכרה כתיב פעולה דכתיב פעלת לחוסים בך .
אתה מוצא שהקדוש ברוך הוא מראה בשעת פטירתן של עוסקי תורה מתן שכרן, מעשה בר' אבהו כשהיה מסתלק מן העולם הראה לו הקב"ה שלש עשרה נהרי אפרסמון התחיל לומר בשעת מיתה לתלמידיו אשריכם עוסקי התורה אמרו לו רבינו מה ראית אמר להם שלש עשרה נהרי אפרסמון נתן לי הקדוש ברוך הוא בשכר תורתי התחיל לומר ואני אמרתי לריק יגעתי לתהו והבל כחי כליתי אכן משפטי את ה' ופעולתי את אלהי . 
וכן ישעיה אמר אשריכם זורעי על כל מים  אלו עוסקי תורה שנמשלה למים שנא' הוי כל צמא לכו למים , משלחי רגל השור זה משיח בן יוסף שנמשל לשור, וחמור זה משיח בן דוד שנא' עני ורוכב על חמור .
כשיבואו על אותה שעה הוא אומר ומעולם לא שמעו ולא האזינו, עין לא ראתה אלהים זולתך וגו'  ואומר אשרי תמימי דרך ההולכים בתורת ה'  כלומר אשרי מכבדי בעלי תורה, ואומר עץ חיים היא למחזיקים בה ותומכיה מאושר .
וכך משה אמר כי אם שמור תשמרון  אם שמרת בני תורה תשמרון וכן הוא אומר כי מכבדי אכבד ובוזי יקלו  זה המכבד בני תורה.
ותניא את ה' אלהיך תירא את לרבות בני תורה לפי שאין מדה אחרת כיוצא בה שנא' יקרה היא מפנינים  יקרה היא מכהן גדול המשמש לפני ולפנים.
והתורה צווחת אשרי אדם שומע לי וגו' , כל השומע אל התורה אינו ניזק שנא' ושומע לי ישכון בטח ושאנן וגו' , ואומר בהתהלכך תנחה אותך וגו' :