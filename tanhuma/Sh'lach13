ויאמר ה' אל משה עד אנה ינאצוני העם הזה. זה שאמר הכתוב, ותפרעו כל עצתי , כל הטובה אשר יעצתי עליכם, קלקלתם ובטלתם אותה. מתחלה, וארד להצילו מיד מצרים , באלפי אלפים ורבי רבבות של מלאכים ירדתי בשבילכם, והייתי מוסר לכל אחד ואחד שני מלאכים. רבי יוחנן אומר, אחד חוגר זיינו ואחד נותן עטרה בראשו. רב הונא אמר, פורפוריא הלבישם ושם המפורש חקוק עליהם. כל הימים שהיה בידם, לא היה דבר רע נוגע בהם ולא מלאך ולא דבר אחר. וכשחטאו, אמר להם משה, הורד עדיך . באותה שעה, וישמע העם את הדבר הרע הזה . וכתיב, ויתנצלו בני ישראל את עדים מהר חורב . מה עשה הקדוש ברוך הוא. הביא מלאך המות ואמר לו, כל העולם ברשותך, חוץ מאומה זו שבחרתי בה. אמר מלאך המות לפני הקדוש ברוך הוא, לחנם נבראתי בעולם. אמר לו הקדוש ברוך הוא, בראתיך שתהיה משכיל בכל אומה חוץ מאומה זו שאין לך רשות בה. ראה עצה שיעץ הקדוש ברוך הוא עליהם, שיהיו חיים וקיימים, שנאמר, ואתם הדבקים בה' אלהיכם, חיים כלכם היום . וכן הוא אומר, והמכתב מכתב אלהים הוא, חרות על הלוחות . מאי חרות. אמר רבי יהודה, חרות מן המלכיות. רבי נחמיה אומר, חרות ממלאך המות. וראו עצה שיעץ הקדוש ברוך הוא עליהם. מיד קלקלו את העצה אחר ארבעים יום. לכך נאמר, ותפרעו כל עצתי. ועל זה נאמר, עד אנה ינאצוני. אמר משה, ושמעו כי אתה ה' בקרב העם הזה וגו'. מה אומות העולם אומרים. אלהי כנען הם קשים מאלהי מצרים. אלהי מצרים שקר. אבל של כנען, בעלי כח הם. ואמרו אל יושב הארץ הזאת וגו', מבלתי יכלת ה'. שלא יאמרו האומות, לאלו שקראם בני בכורי, הוא מכלה כך, מבלתי יכלת ה' להביאם. אמר משה, אתה אומר, אכנו בדבר ואורישנו. ואני אומר, סלח נא]. אכנו בדבר ואורישנו. אמר משה, רבונו של עולם, הבט לברית אבותם שנשבעת להם, שתעמיד מהם מלכים נביאים וכהנים. אמר לו הקדוש ברוך הוא, ואין אתה מבניהם, אעשה אותך לגוי גדול ועצום ורב ממנו. כיון שראה משה כך, עמד ובא לפניו במדה אחרת, ויאמר משה אל ה', ושמעו מצרים וגו', ואמרו אל יושב הארץ ההיא, יאמרו, שלא היה בו כח לזון אותם. אמר לו, והלא ראו נסים וגבורות שעשיתי להם במצרים ועל הים, והיאך יאמרו, מבלתי יכולת ה' להביא את העם הזה, עכשיו יאמרו, לפני מלך אחד [היה] יכול לעמוד, לפני שלשים ואחד מלכים לא היה יכול לעמוד. רבון העולמים, עשה בשבילך, ועתה יגדל נא כח ה', תנצח מדת רחמים למדת הדין, כאשר דברת לאמר. אני אמרתי לפניך, באיזו מדה אתה דן את עולמך, שנאמר, הודיעני נא את דרכיך . ומדת הדין העבירה ממני, שנאמר, ויעבור ה' על פניו ויקרא . אותה המדה שאמרת לי, קיים, יגדל נא כח ה' וגו', ה', ה' אל רחום וחנון , סלח נא לעון העם הזה. קבל הקדוש ברוך הוא את דבריו והודה לו, שנאמר, ויאמר ה' סלחתי כדבריך, שכן עתידין או"ה לומר כדבריך. ואולם חי אני, אם יראו האנשים העולים ממצרים מבן עשרים שנה ומעלה, בין שהיה עמהם בעצה בין שלא היה עמהם בעצה, לא נכנס. פחות מבן עשרים שנה ולא הביא שתי שערות, אם היה עמהם בעצה, לא היה נכנס. ואף על פי כן לא מת אחד מהם פחות מששים שנה. בא וראה מה בין צדיקים לרשעים, כענין שנאמר, ושבתם וראיתם בין וגו' . משל למה הדבר דומה. למטרוניתא שהיתה לה שפחה, והלך בעלה למדינת הים. כל הלילה היתה אומרת שפחתה לאותה מטרונא, אני נאה ממך, והמלך אוהב אותי יותר ממך. אמרה לה אותה מטרוניתא, יבא הבקר תדע מי נאה או מי שאוהב המלך. אף כך אומות העולם אומרים לישראל, אנחנו מעשינו יפין ובנו חפץ הקדוש ברוך הוא. לכך אמר ישעיה, יבא הבקר ונדע במי חפץ הקדוש ברוך הוא, שנאמר, אמר שומר אתא בוקר וגם לילה . יבא העולם הבא שנקראת בקר ואנו יודעים, שנאמר, ושבתם וראיתם בין צדיק לרשע . כתיב, אך הבל בני אדם כזב בני איש , אמר רבי חייא בשם רבי לוי, כל הבלים שישראל עושין כל ימות השנה. במאזנים לעלות , הקדוש ברוך הוא מוחל להם במזל מאזנים בחדש תשרי, שנאמר, כי ביום הזה יכפר עליכם :