ומשה היה רועה, זש"ה כל אמרת אלוה צרופה מגן הוא לחוסים בו  אין הקב"ה נותן גדולה לאדם עד שבודקו בדבר קטן ואחר כך הוא מעלהו לגדולה, שני גדולי עולם נבדקו ונמצאו נאמנים והביאן הקדוש ברוך הוא לגדולה בדק לדוד בצאן, מה עשה דוד הוליכן למדבר להרחיקן מן הגזל שכן אליאב אחיו אומר לו על מי נטשת מעט הצאן ההנה במדבר , א"ל הקב"ה נמצאת נאמן על הצאן אני אמסור לך את צאני שתרעה אותם דכתיב ויאמר ה' לך אתה תרעה את עמי את ישראל וגו'  הה"ד מאחר עלות הביאו לרעות ביעקב עמו ובישראל נחלתו .
ואף משה היה רועה את צאן יתרו וינהג את הצאן אחר המדבר להרחיקן מן הגזל, א"ל הקדוש ברוך הוא נמצאת נאמן על הצאן אני אמסור לך צאני שתנהג שנאמר  נחית כצאן עמך ביד משה ואהרן.
בא וראה שפרסם הקב"ה מעשיו של משה עד שהוא בן שלשה חדשים שנאמר ותצפנהו שלשה ירחים ולא יכלה עוד הצפינו נתנתו בתבה השליכתו ליאור וכתיב ותרד בת פרעה לרחוץ, ארז"ל שירדה לרחוץ מגלולי בית אביה, ויש אומרים שנצטרעה וכיון שפשטה ידה לאותו צדיק נתרפאת.
ותשלח את אמתה שנמשכה ידה ונתמתחה, נטלתו והביאתו אצל המצריות להניק אותו ופסל את דדיהן, והרי מותר להניק שכך שנינו בת ישראל לא תניק בנה של עכו"ם אבל עכו"ם מניקה בנה של ישראל ברשותה מהו ברשותה אוכלת מתחת ידיה ומניקתו, אמר הקדוש ברוך הוא עתיד פה של צדיק זה לדבר עמי למחר יהיו המצריות אומרות זה שהוא מדבר עם השכינה אני הנקתיו לפיכך פסל את דדיהן: