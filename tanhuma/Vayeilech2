את  הדברים האלה. זה שאמר הכתוב, הלא כתבתי לך שלישים במעצות ודעת . מעצות עולה בגימטריא שש מאות וששה. ושבע מצות שנצטוו לבני נח, שש מאות ושלש עשרה. וכן הוא אומר, כרם היה לידידי בקרן בן שמן . כרם, זו ישראל, שנאמר, כרם חמר ענו לה . ויעזקהו , באברהם, שהשלכתי הפסולת ממנו, כגון ישמעאל. ויסקלהו , ביצחק, שיצא ממנו עשו. ויטעהו שורק , הוא יעקב, שכל הנטיעות שיצאו ממנו היו טובות ונחמדות כשורק זה שכולו טוב, וזהו כלו זרע אמת. שורק עולה בגימטריא שש מאות וששה, ושבע מצות של בני נח, הרי שש מאות ושלש עשרה. כתיב, ה' בחכמה יסד ארץ , ואין חכמה אלא תורה. ומה שמה. אמון, שנאמר, ואהיה אצלו אמון . ולא נקראת תורה, עד שנתנה בסיני. ועל מנין המצות נקראת תורה, כי המצות של תורה הן שש מאות ושלש עשרה. תורה עולה בגימטריא שש מאות ואחד עשרה, והשנים שנפחתו מן שש מאות ושלש עשרה, אלו שנים שנתנו מפי הגבורה. וזהו שאמר הכתוב, אחת דבר אלהים, שתים זו שמענו . וזהו, תורה צוה לנו משה , כמנין תורה, צוה לנו משה. והשנים צוה הקדוש ברוך הוא, כמו שפרשתי בפרשת וישמע יתרו. והיא מורשה לבני יעקב, ולא לאומות העולם, שנאמר, מגיד דבריו ליעקב חקיו ומשפטיו לישראל, לא עשה כן לכל גוי . וכתוב בה יום יום, שנאמר, ואהיה אצלו אמון ואהיה שעשועים יום יום . ואין יום פחות מאלף שנים, שנאמר, כי אלף שנים בעיניך כיום אתמול . במה היתה כתובה קודם שניתנה. אם על כסף ועל זהב, והלא קודם שנברא העולם לא נברא כסף וזהב. אלא היתה כתובה על זרועו של הקדוש ברוך הוא. ועל כן יבין וישכיל כל אדם בדעתו ושכלו להגות בתורה יומם ולילה, שנאמר, והגית בו יומם ולילה . ובמעשים טובים. כי כל העולם כולו נידון בכל יום. ועל ידי אדם אחד, יזכה העולם או יתחייב. ואם יתחייב על ידן, עליו הכתוב אומר, וחוטא אחד יאבד טובה הרבה . וכמו שאמרו חכמים, העולם חציו חייב וחציו זכאי. אם יבא אחד ויעבור עבירות, שהכריע העבירות על הזכיות, ונמצא העולם מתחייב על ידו. ואם שקולין העונות כנגד הזכיות, ובא אחד ועשה מצוה אחת, הזכיות מכריעין על העונות. אשריו שמזכה את העולם. ואם לא למד כל צרכו, יעשה מעשיו באמונה. אמר אליהו זכרונו לברכה, פעם אחת הייתי מהלך בדרך ומצאתי אדם אחד, והיה מלעיג לי ומתלוצץ בי. אמרתי לו, מה אתה משיב ליום הדין אחר שלא למדת תורה. אמר, יש לי להשיב, בינה ודעת ולב שלא נתנו לי מן השמים. אמרתי לו, מה מלאכתך. אמר לי, צייד עופות ודגים אני. אמרתי לו, מי נתן לך דעת ולב ליקח פשתן ולטוותו ולארגו ולעשות המצודות ולקחת בהן דגים ועופות ולמוכרם. אמר לי, בינה ודעת שנתנו לי מן השמים. אמרתי לו, ליקח את הפשתן לארוג ולטוות ולקחת הדגים והעופות, נתנו לך בינה ודעת. אבל לקנות את התורה לא נתנו לך בינה. וכתיב, כי קרוב אליך הדבר מאד בפיך ובלבבך לעשותו . מיד הרהר בלבו והרים קולו בבכי. אמרתי לו, בני, אל ירע לך, שכל באי העולם כיון שבאין ונמשכין מן התורה, מוכיחין עליהם, שנאמר, ובושו עובדי פשתים שריקות ואורגים חורי , ועליו ועל כיוצא בו ועל הדומין לו ועל העושין כמעשיו. ואחרית דבר, יראת ה'. ועושין באמונה, בו מונה מלאכתו וראוי לחיי העולם הבא: