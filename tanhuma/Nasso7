ונעלם מעיני אישה, פרט לסומא. דבר אחר, ונעלם מעיני אישה, שלא יהא בעלה רואה ומעמעם. ונסתרה, עדיין לא שמענו שיעור לסתירה. רבי אליעזר אומר, כדי חזירת הדקל. רבי יהושע אומר, כדי מזיגת הכוס. בן עזאי אומר, כדי לשתותו. רבי עקיבא אומר, כדי לצלות ביצה. רבי יהודה אומר, כדי לאכול שלש ביצים זה אחר זה. רבי חנין אומר, כדי שתתן אצבעה לתוך פיה. פלימו אומר, כדי לפשוט יד על הסל ליטול ככר. ואף על פי שאין ראיה לדבר, זכר לדבר, שנאמר, כי בעד אשה זונה עד ככר לחם . ועד אין בה. אף על פי שאין לה עכשיו, יש לה לאחר זמן. כיוצא בדבר אתה אומר, ותהי שרי עקרה אין לה ולד . אף על פי שאין לה עכשיו, יש לה לאחר זמן, שנאמר, וה' פקד את שרה, ותהר ותלד כיוצא בדבר אתה אומר . לא הגידה אסתר את עמה אף על פי שלא הגידה עכשיו, הגידה לאחר זמן, שנאמר, ומרדכי בא לפני המלך כי הגידה אסתר מה הוא לה . ואף כאן, ועד אין בה, אף על פי שאין לה עכשיו, יש לה לאחר זמן, שנאמר, וקרבתי אליכם למשפט והייתי עד ממהר במכשפים ובמנאפים . אמרו רבותינו זכרונם לברכה, בזמן שהאשה מתיחדת עם בעלה, והוא משמש עמה ולבה לאיש אחר שראתה בדרך, אין לך ניאוף גדול מזה, שנאמר, האשה המנאפת, תחת אישה תקח את זרים . וכי יש אשה מנאפת תחת אישה . אלא זו היא שפגעה באיש אחר ונתנה עיניה בו, והיא משמשת עם בעלה ולבה עליו. מעשה במלך הערביים ששאל את רבי עקיבא, אני כושי ואשתי כושית וילדה לי בן לבן, הורגה אני, שזנתה תחתי. אמר לו, צורות ביתך שחורות או לבנות. אמר לו, לבנות. אמר לו, כשהיית עוסק עמה, עיניה נתנה בצורות לבנות וילדה כיוצא בהם. ואם תמה אתה בדבר, למד מן צאנו של יעקב, שמן המקלות היו מתיחמות, שנאמר, ויחמו הצאן אל המקלות . והודה מלך הערביים ושבח לרבי עקיבא. הוי, כל אשה שמתיחדת עם בעלה בקדושה, הקדוש ברוך הוא מעמיד ממנה בנים צדיקים. שכן מצינו בחנה שנתיחדה עם בעלה בקדושה, ולא קפח הקדוש ברוךהוא מתן שכרה, ונתן לה הקדוש ברוך הוא בן צדיק כמשה, שנאמר, אם יעמד משה ושמואל . וכן הוא אומר, משה ואהרן בכהניו ושמואל בקוראי שמו . וכן חנה אומרת, אל הנער הזה התפללתי . למה. שנזרע בקדושה. אמר הקדוש ברוך הוא, בעולם הזה תעבתי כל הנכרים על שהם מזרע טומאה, ובחרתי בכם לפי שאתם זרע אמת, שנאמר, ואנכי נטעתיך שורק כלו זרע אמת . וכתיב ובך בחר ה' להיות לו לעם סגולה . ואף לעתיד לבא איני בוחר אלא בכם, שאתם זרע קדושה ברוכי ה', שנאמר, לא יגעו לריק ולא ילדו לבהלה, כי זרע ברוכי ה' המה :