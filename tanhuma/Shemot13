ומשה היה רועה, א"ר לוי כל מי שנאמר בו היה תחילתו כשר וסופו כשר, ור"י אמר כל מי שנאמר בו היה זן ופרנס, אמרו לו והרי כתיב  והנחש היה ערום, אמר להם אף הוא היה ערום מתוקן לפורעניות א"ל והא כתיב  וקין היה עובד, א"ל היה מתוקן לגלות, א"ל הרי כתיב והיה כאשר נלכדה ירושלים  אמר להם אף הוא סימן יפה לה שאלולי שנלכדה ירושלים נתכלו שונאי ישראל, ולא עוד אלא שנטלו אפופסים, תם עונך בת ציון לא יוסיף להגלותך  וארז"ל כל מי שנאמר בו היה היה רואה עולם חדש, לפיכך כתיב ומשה היה רועה: