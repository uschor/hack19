ד"א ואלה שמות, זש"ה כשמך אלהים כן תהלתך על קצוי ארץ צדק מלאה ימינך  מלך ב"ו מקלסין אותו שהוא גבור והוא חלש מקלסין אותו שהוא נאה והוא כעור מקלסין אותו רחמני והוא אכזרי והקדוש ברוך הוא בכל מה שמקלסין אותו הוא יתר האל הגדול הגבור והנורא, אמר דוד מי ימלל גבורות ה' ישמיע כל תהלתו , איוב אמר היסופר לו כי אדבר אם אמר איש כי יבלע  באו אנשי כנסת הגדולה ואמרו ויברכו שם כבודך ומרומם על כל ברכה ותהלה .
 אמר רבי יוסי בר חנניה יש בני אדם ששמותיהן נאין ומעשיהן כעורין ויש ששמותיהן כעורין ומעשיהן נאין, ויש ששמותיהן ומעשיהן כעורין ויש ששמותיהן ומעשיהן נאין, שמותיהן נאין ומעשיהן כעורין אבשלום אב לשלום ובא אל פילגשי אביו, עשו עושה רצון עושו ומעשיו רעים, שמותיהן כעורין ומעשיהן נאין אלו אנשי כנסת הגדולה בני ברקום בני סיסרא  והם בנו בה"מ , שמותיהן ומעשיהן כעורין אלו המרגלים נחבי בן ופסי , שמותיהן ומעשיהן נאין אלו השבטים ראובן שמעון ולוי.
ואלה שמות א"ר אבהו כל מקום שנאמר אלה פסל את הראשונים, וכל מקום שנאמר ואלה מוסיף שבח על הראשונים אלה תולדות השמים והארץ  פסל את הראשונים בתהו ובהו ובענין זה אתה פותר את כולם ואף כאן ואלה שמות הוסיף שבח על הראשונים: