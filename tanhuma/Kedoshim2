קדושים תהיו כי קדוש אני. אמר להם הקדוש ברוך הוא לישראל, עד שלא בראתי עולמי, היו מלאכי השרת מקלסין אותי בכם ומקדשין את שמי בכם, והיו אומרים, ברוך ה' אלהי ישראל מן העולם ועד העולם. כיון שנברא אדם הראשון, אמרו מלאכי השרת לפני הקדוש ברוך הוא, רבונו של עולם, זהו שאנו מקלסין אותך בשמו. אמר להם, לא גנב הוא זה, שנאמר, ותאכל מן העץ . בא נח, אמרו לו, זה הוא. אמר להם, זה שכור הוא, שנאמר, וישת מן היין וגו' . עמד אברהם, אמרו לפניו, זה הוא. אמר להן, זה גר  הוא שיצא ממנו ישמעאל. עמד יצחק, אמרו לפניו, זה הוא. אמר להן, אוהב הוא לשונאי, שנאמר, ויאהב יצחק את עשו . כיון שבא יעקב, אמרו לפניו, זה הוא. אמר להן, הן. וכן הוא אומר, ולא יקרא שמך עוד שמך יעקב, כי אם ישראל יהיה שמך , ונקראו כל ישראל על שמו. באותה שעה קדש הקדוש ברוך הוא את ישראל לשמו, שנאמר, ישראל אשר בך אתפאר . אמר הקדוש ברוך הוא לישראל, הואיל ונקדשתם לשמי עד שלא בראתי העולם, היו קדושים כשם שאני קדוש, שנאמר, כי קדוש אני. לכך נאמר, קדושים תהיו. משל למה הדבר דומה, למלך שקדש אשה. אמר לה, הואיל ונתקדשת לשמי, אני מלך ואת מלכה. כשם שהוא כבודי, כך הוא כבודך. למה. שאת אשתי. כך אמר הקדוש ברוך הוא למשה, לך וקדש את העם, שנאמר, וקדשתם היום ומחר . קדשם הקדוש ברוך הוא ואמר להם לישראל, ואתם תהיו לי ממלכת כהנים וגוי קדוש . למה. כי קדוש אני ה'. אף אתם תהיו קדושים כשם שקדשתי אתכם לשמי, שנאמר, דבר אל כל עדת בני ישראל ואמרת אליהם קדושים תהיו. אמר להם הקדוש ברוך הוא, זכיתם, אתם נקראים עדת קדושים. לא זכיתם, אתם נקראים עדה רעה, שנאמר, עד מתי לעדה הרעה :