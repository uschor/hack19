ילמדנו רבינו על כמה עבירות נשים מתות בשעת לדתן, כך שנו רבותינו על שלשה וכו' ושלשתן מן התורה. 
נדה דכתיב  ואשה כי יזוב, חלה  ראשית עריסותיכם, הדלקת הנר דכתיב  וקראת לשבת עונג זו הדלקת הנר בשבת, וא"ת לישב בחשך אין זה עונג שאין יורדי גיהנם נדונין אלא בחשך שנאמר  ארץ עיפת' כמו אופל. 
ומה ראו נשים להצטוות על שלש מצות האלו, אמר הקב"ה אדה"ר תחלת בריותי היה ונצטווה על עץ הדעת וכתיב בחוה  ותרא האשה וגו' ותתן גם לאישה עמה ויאכל וגרמה לו מיתה ושפכה את דמו, וכתיב בתורה  שופך דם האדם באדם דמו ישפך תשפוך דמה ותשמור נדתה כדי שיתכפר לה על דם האדם ששפכה. 
מצות חלה מנין היא טמאה חלתו של עולם דא"ר יוסי בן דוסמקא  כשם שהאשה מקשקשת עיסתה במים ואח"כ היא מגבהת חלתה כך עשה הקדוש ברוך הוא לאדם הראשון דכתיב  ואד יעלה מן הארץ והשקה ואחר כך וייצר ה' אלהים את האדם עפר וגו'.
הדלקת הנר מנין היא כבתה נרו של אדם דכתיב  נר אלהים נשמת אדם לפיכך תשמור הדלקת הנר: