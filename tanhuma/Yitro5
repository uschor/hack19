וישמע יתרו. זה שאמר הכתוב, רעך ורע אביך אל תעזוב, ובית אחיך אל תבא ביום אידך, טוב שכן קרוב מאח רחוק . רעך, זה הקדוש ברוך הוא שקרא לישראל אחים ורעים, שנאמר, למען אחי וריעי . ורע אביך, זה אברהם, שנאמר, זרע אברהם אוהבי , אל תעזוב. ואם עזבת, תן דעתך. בית אחיך, ישמעאל ועשו. 
אל תבא ביום אידך. אמר רבי יהושע בן לוי, כשהגלה נבוכדנצר הרשע את ישראל לבבל, היו כפותים ידיהם מאחוריהן נתונים בשלשלאות של ברזל, והוליכום ערומים כבהמות, כיון שעברו על בני ישמעאל, אמרו להגמונות שעליהם, עשו עמנו חסד ורחמים והעבירונו על אחינו בני ישמעאל. דודנו וכן עשו. יצאו בני ישמעאל לקראתן, הוציאו להן פת מלוח וציר עמה. הביאו נודות רקים וצבעום במים ותלאום בשערי אהליהם. כשראו ישראל כך, נתישבה דעתן, היו סבורין שהן מלא מים. אמרו להן, אכלו פת תחלה, ואחר כך נביא לכם מים. אכלו את הפת. באו ואמרו, לא מצאנו מים. והן נושכין בשיניהם באותן נודות, ונכנסו רוח חמה לתוך מעיהם ומתים, שנאמר, משא בערב, ביער בערב תלינו, ארחות דדנים . מהו משא בערב. משאוי קשה על בני ערב. אמר להן, כזה אורחות דדנים, דרכו של אחין לקבל בני דודיהן. בנוהג שבעולם, הבא מן הדרך, מקדימין לפניו לחם ומים, שנאמר, לקראת צמא התיו מים. ואתם יושבי ארץ תימא, בלחמו קדמו נודד . ואתם אין אתם יודעים, כי מפני חרבות נדדו מפני חרב נטושה מפני קשת דרוכה מפני כובד מלחמה . אביכם שהיה מושלך בצמא במדבר, פתחתי לו באר מים, שנאמר, ויפקח אלהים את עיניה ותרא באר מים , ואתם עשיתם כך.
טוב שכן קרוב מאח רחוק . טוב שכן קרוב, זה יתרו שהיה קרוב לישראל, מן עשו אחיו של יעקב. ביתרו כתיב, ויאמר שאול אל הקיני לכו סורו רדו מתוך עמלקי פן אוסיפך עמו ואתה עשית חסד עם כל בני ישראל בעלותם ממצרים, ויסר קיני מתוך עמלק . 
את מוצא, כל מה שכתוב ביתרו לשבח, כתיב בעשו לגנאי. בעשו כתיב, נשים בציון ענו . ביתרו כתיב, ויתן את צפורה בתו למשה . בעשו כתיב, אוכלי עמי אכלו לחם . ביתרו כתיב, קראן לו ויאכל לחם . בעשו כתיב, ולא ירא אלהים . ביתרו כתיב, ואתה תחזה מכל העם יראי אלהים. בעשו כתיב, שהוא בטל את הקרבנות. ביתרו כתיב, ויקח יתרו חתן משה עולה וזבחים. עשו שמע צרתן ונזוודג להם, שנאמר, על ריב בני ישראל ועל נסותם , לכך כתיב, ויבא עמלק. יתרו שמע בטובתן ונדבק להם, שנאמר, וישמע יתרו: