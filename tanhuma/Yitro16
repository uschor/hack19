אנכי ה' אלהיך. ילמדנו רבינו, אם נפלה דליקה בשבת בבית שיש שם ספר תורה וספרים אחרים, מהו להצילן מפני הדליקה בשבת. כך שנו רבותינו, כל כתבי הקודש מצילין אותן מפני הדליקה בשבת, בין שקורין בהן בין שאין קורין בהן. ולמה אמרו להצילן. מפני כבוד התורה שכתובה בהן. שאם ישרפו נראין שאינן כלום. 
את מוצא כשנתן הקדוש ברוך הוא את התורה, הכל היה של אש, שנאמר, מימינו אש דת למו . אמר ריש לקיש, התורה של אש, עורותיה של אש, כתבה של אש, חייטה של אש, שנאמר, מימינו אש דת למו . והסרסור נעשו פיו של אש, שנאמר, וייראו מגשת אליו . והמלאכים שירדו עמו של אש, שנאמר, עושה מלאכיו רוחות וגו' . וההר בוער באש. ונתנה מן האש אוכלת אש, שנאמר, כי ה' אלהיך אש אוכלה , ועל הארץ הראך את אשו הגדולה . ואף הדבור יצא מתוך האש. כיון שראו הלפידים וכל אותן אשות, אמר להם הקדוש ברוך הוא, לא תהיו סבורין שהן רשויות הרבה. לכך פתח באנכי. לא יהיה לך וגו', למה קראן אלהים. רבי יוסי אומר, כדי שלא ליתן פתחון פה לאמות העולם לומר, שלא נקראו בשמו. שאילו נקראו בשמו, היה בהן צורך. והרי נקראו בשמו, ולא היה בהן צורך. ואימתי נקראו בשמו. בימי אנוש בן שת, שנאמר, אז הוחל לקרוא בשם ה' . באותה שעה יצא אוקיאנוס והציף שלישו של עולם. אמר הקדוש ברוך הוא, אתם עשיתם מעשה חדש וקראתם עצמיכם בשמי. ואף אני אעשה מעשה חדש ואקרא עצמי בשמי. וכן הוא אומר, הקורא למי הים וישפכם על פני הארץ ה' שמו .
רבי אליעזר אומר, נקראו אלהים אחרים, שהן עושין אחרים חדשים בכל יום. כיצד. יש לו אלוה של זהב, נצרך, עשה אותו של כסף. נצרך לו, עשאו של נחשת. נצרך, עשאו של ברזל. וכן בדיל ועופרת, עד שיעשה אותו של עץ, שנאמר, חדשים מקרוב באו . 
כי אנכי ה' אלהיך אש אוכלה הוא אל קנא . שאל פלוסופוס אחד את רבן גמליאל, מהו שכתוב בתורה, כי ה' אלהיך אל קנא. וכי יש כח בעבודה זרה להתקנאות בה. גבור מתקנא בגבור, חכם בחכם, עשיר בעשיר וכו', . 
לא תעשון אתי אלהי כסף ואלהי זהב. לא תעשון, כדרך שבני אדם נוהגים ביראותיהן. כשטובה בא עליהם, מכבדין ליראותיהן, שנאמר, על כן יזבח לחרמו ויקטר למכמרתו כי בהמה שמן חלקו ומאכלו בריאה . וכשהפורענות באה עליהן, מקללין ליראותיהן, שנאמר, והיה כי ירעב והתקצף וקלל במלכו ובאלהיו ופנה למעלה . אבל אתם תהיו נותנים הודיה על הטובה ועל הרעה. שכן דוד אומר, כוס ישועות אשא ובשם ה' אקרא . צרה ויגון אמצא, ובשם ה' אקרא . וכן איוב אומר, ה' נתן וה' לקח יהי שם ה' מבורך , על מדה טובה ועל מדת פורענות. מה אשתו אומרת לו, עודך מחזיק בתומתך ברך אלהים ומות . אמר לה, כדבר אחת הנבלות תדברי גם את הטוב נקבל מאת האלהים ואת הרע לא נקבל . וצריך אדם להיות שמח בייסורין יותר מן הטובה. שאפילו אדם בטובה כל ימיו, לא נמחל לו עבירות שבידו. ובמה נמחל לו, ביסורין.
רבי אליעזר בן יעקב אומר, הרי הוא אומר, מוסר ה' בני אל תמאס ואל תקוץ בתוכחתו, כי את אשר יאהב ה' יוכיח וכאב את בן ירצה . מי גרם לבן זה לרצות את אביו. הוי אומר, זה יסורין. 
רבי מאיר אומר, הרי הוא אומר, וידעת עם לבבך כי כאשר ייסר איש את בנו ה' אלהיך מיסרך , מהו וידעת עם לבבך יהי יודע לבבך מעשים שעשית, שיסורין שהבאתי עליך, שלא לפי מעשיך הן.
רבי נחמיה אומר, חביבין היסורין. שכשם שקרבנות מרצין, כך היסורין מרצין, בקרבנות כתיב, ונרצה לו . וביסורין כתיב והם ירצו את עונם . ולא עוד, אלא שהיסורין מרצין יותר מן הקרבנות. שהקרבנות בממון, ויסורין בגוף. וכן הוא אומר, עור בעד עור וכל אשר לאיש יתן בעד נפשו :