ואלה המשפטים. זה שאמר הכתוב, גם אלה לחכמים הכר פנים במשפט בל טוב . אמר להן הקדוש ברוך הוא לישראל, הוו יודעין שנתתי לכם את התורה, וכתיב בה, אלה החקים והמשפטים. הכר פנים במשפט בל טוב, מהו. שבשעה שדיין מכיר פנים ומקלקל את הדין, מסלק את השכינה, שכתוב בו, טוב ה' לכל , מפני שכתוב בו, אלהים נצב בעדת אל בקרב אלהים ישפוט . 
ומלאכי השרת אומרים, מהו זה שסלק שכינתו מן ישראל. והוא אומר, סלקתי את שכינתי ממקום פלוני, מפני שראיתי הדיין שקלקל את הדין ועמדתי משם, שנאמר, משוד עניים מאנקת אביונים עתה אקום יאמר ה' אשית בישע יפיח לו . מה הקדוש ברוך הוא עושה. שולף חרבו כנגדו להודיעו שיש דין למעלה, שנאמר, גורו לכם מפני חרב כי חמה עונות חרב למען תדעון שדון , שדן כתיב. וכשדן דין אמת, אין השכינה זזה הימנו, שנאמר, וכי הקים ה' להם שופטים והיה ה' עם השופט והושיעם מיד אויביהם כל ימי השופט . לכך כתיב, כה אמר ה', שמרו משפט ועשו צדקה כי קרובה ישועתי לבוא , אני מקרב עצמי עמכם.
וכן את מוצא בנבוכדנצר כשראה את החלום, דכתיב, ואלו אילן בגו ארעא ורומיה שגיא , כל אותו ענין, קרא בחיל וכן אמר, גדדו אילנא וקציצו ענפוהי, אתרו עפיה ובדרו אינביה, תנוד חיותא מן תחתוהי וצפריא מן ענפוהי , נכנס דניאל אצלו מתפחד, שנאמר, אדין דניאל די שמיה בלטשאצר, אשתומם כשעה חדא ורעיונוהי יבהלוניה, ענה מלכא ואמר, בלטשאצר, חלמא ופשרה אל יבהלוך, ענה בלטשאצר ואמר, מראי, חלמך לשנאך ופשרה לערך . שונאו של נבוכדנצר מי הוא, ישראל. למה. שהרג אותם והחריב בית המקדש והגלה אותם. אלא תלה דניאל עיניו כלפי מעלה ואמר, מרי, רבוני, החלום ופתרונו יתקיים בנבוכדנצר שונאך וערך. כיון שראה נבוכדנצר את החלום ופתרונו, התחיל לומר לדניאל, מה אתה יועצני. אמר ליה, הללו עניים שהגלית מארצם, רעבים וצמאים ערומים, פתח להם אוצרותיך ופרנס אותם, אולי תרפא את החלום, שנאמר, להן מלכא מלכי ישפר עלך וחטאך בצדקה פרוק ועויתך במיחן עניין הן תהוה ארכה לשלותך . 
וכי תעלה על דעתך שדניאל הצדיק היה משיא עצה כזו לנבוכדנצר שונאו של מקום. אלא לפי שראה את ישראל שלפי גולה, מטולטלים דווים ברעב, לפיכך השיאו עצה כזו ברחמנותו עליהם, לפי שהיה יודע שלסוף נפשו קניטא עליהם. מיד פתח אותו רשע אוצרותיו וחלק להם שנים עשר חדש. לאחר שנים עשר חדש, שכח אותו רשע את החלום. והתחיל לטייל על פלטרין שלו. שמע קול המון צעקת העניים לפני אוצרותיו. אמר לעבדיו, מה קול זה שאני שומע. אמרו לו, העניים שהגלית תובעים פרנסתם. מיד נכנס בו עין רעה. ענה מלכא ואמר, הלא דא היא בבל רבתא די אנה בניתה לבית מלכי בתקף חסני וליקר הדרי . אמר, אילולי בית הממון שלי, מהיכן אני בונה המדינה הזו כולה. צוה ופסק להם, שנאמר, עוד מלתא בפום מלכא וגו' . [אמר ליה הקדוש ברוך הוא, רשע, מי גרם לך שלוה כל אותן שנים עשר חדש, הלא הצדקה שעשית. ומה אומות העולם כך, ישראל על אחת כמה וכמה. לכך נאמר, כה אמר ה' שמרו משפט ועשו צדקה :