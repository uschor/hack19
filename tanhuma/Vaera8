דבר אחר, מי הוא זה מלך הכבוד. זה מלך מלכי המלכים הקדוש ברוך הוא, שהוא חולק כבוד ליראיו. לכך כתיב, הכבוד. כיצד. מלך בשר ודם אין יושבין על כסאו. והקדוש ברוך הוא הושיב לשלמה על כסאו, שנאמר, וישב שלמה על כסא ה' למלך תחת דוד אביו ויצלח . מלך בשר ודם אין רוכבין על סוסו. והקדוש ברוך הוא הרכיב לאליהו על סוסו. ומהו סוסו של הקדוש ברוך הוא, סופה וסערה, שנאמר, ה' בסופה ובסערה דרכו . וכתיב באליהו, ויעל אליהו בסערה השמים . 
מלך בשר ודם אין משתמשין בשרביטו. והקדוש ברוך הוא מסר שרביטו למשה, שנאמר, ויקח משה את מטה האלהים בידו. מלך בשר ודם אין לובשין עטרה שלו. והקדוש ברוך הוא עתיד להלביש עטרה שלו למלך המשיח ומהו עטרה של הקדוש ברוך הוא, כתם פז, שנאמר, ראשו כתם פז . וכתוב בו, תשית לראשו עטרת פז . 
מלך בשר ודם אין לובשין לבושו, וישראל לובשין לבושו של הקדוש ברוך הוא. ומה הוא לבושו, עוז, שנאמר, לבש ה' עוז . ונתנו לישראל, שנאמר, ה' עוז לעמו יתן . מלך בשר ודם אין נקראין בשמו קיסר אגוסטא. ואם נקרא בשמו, ממיתין אותו. והקדוש ברוך הוא קרא שמו למשה, שנאמר, ראה נתתיך אלהים לפרעה. הוי, ה' צבאות הוא מלך הכבוד, שהוא חולק מכבודו ליראיו: