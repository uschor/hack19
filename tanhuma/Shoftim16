וראית סוס ורכב. ונאמר כי בא סוס פרעה . ולמה לא אמר, סוסים ורוכבים. אלא לפי שאין נחשבים לפני הקדוש ברוך הוא אלא כסוס אחד. עם רב ממך, אמר הקדוש ברוך הוא, לפניכם הם רבים. אבל לפני, אין נחשבים אלא כאיש אחד. ומניין. שכן הקדוש ברוך הוא אומר לגדעון, והכית את מדין כאיש אחד . ומניין שהם רבים, שנאמר, הוי המון עמים רבים כהמות ימים יהמיון . והם לכל אחד מכם מאה וחמשה, אלא שאתם נוצחין, שנאמר, ורדפו מכם חמשה מאה . לכך כתיב, עם רב ממך. לא תירא מהם, אבותיכם לא נתיראו מהם ונצחו אברהם אבינו מה כתיב בו, ויחלק עליהם לילה הוא ועבדיו ויכם . ולא נתירא מהם, שאמרתי לו, אל תירא אברם אנכי מגן לך שכרך הרבה מאד . ועשיתי לו מגן, שנאמר, אנכי מגן לך. וכשם שעשיתי לו, אעשה לכם, שנאמר, אם לא כאשר דמיתי כן היתה וכאשר יעצתי היא תקום . מהו כאשר דמיתי. כאשר עשיתי לאברהם, אעשה לכם: