וכי תבואו אל הארץ ונטעתם כל עץ מאכל. זה שאמר הכתוב, ועתה לא כימים הראשונים אני, כי זרע השלום הגפן תתן פריה והארץ תתן [את] יבולה והשמים יתנו טלם . מהו ועתה לא כימים הראשונים אני. כיון שישראל יצאו ממצרים והיו מהלכין במדבר, הוריד להם הקדוש ברוך הוא את המן והגיז להם את השלו והעלה להם את הבאר, והיה כל שבט ושבט עושה לו אמת המים ומכניס אצלו והיה נוטע בו תאנים ורמונים ועושין פירות בן יומן, כשם שהיה מתחלת ברייתו של עולם, עץ פרי עושה פרי למינו . חטא אדם, זורעין חטים וצומח קוץ ודרדר. משנסתלק הבאר מה כתיב שם, לא מקום זרע ותאנה וגפן ורמון . כל כך למה. ומים אין לשתות . אמר לו הקדוש ברוך הוא למשה, אמר להם לישראל, כשתכנסו לארץ, אני מחזיר לכם את כל הטובה, שנאמר, כי ה' אלהיך מביאך אל ארץ טובה ארץ נחלי מים, ארץ חטה ושעורה וגפן ותאנה ורמון, ארץ אשר לא במסכנות תאכל בה לחם . כיון שבאו לארץ התחילו חוטאין, שנאמר, ותבואו ותטמאו את ארצי . ולא היתה עושה פירות כראוי. היו זורעין חטים הרבה וקוצרים מעט, לפי שבטלו הבכורים . אבל לעתיד, אין הקדוש ברוך הוא עושה כן, שנאמר, ועתה לא כימים הראשנים אני . ונאמר, כי זרע השלום הגפן תתן פריה וגו' :