ויהי בחצי הלילה, יוצרו חלקו. וה' הכה כל בכור, הוא בעצמו ולא על ידי שליח. אפילו היה אדם במקום אחר ובכורו במצרים, מת. כוש ופוט ולוד מנין שמתו בכוריהם, שנאמר, ויך כל בכור במצרים ראשית אונים באהלי חם . מבכור פרעה, הוא נשתייר מכל הבכורות, לקיים מה שנאמר, ואולם בעבור זאת העמדתיך. ובעל צפון נשאר מכל אליליהן, להטעותן בו, לקיים מה שנאמר, משגיא לגוים ויאבדם . עד בכור השבי. השבויים למה לקו. לפי שהיו שמחים בכל גזרות שגזרו מצרים על ישראל, הדא הוא דכתיב, שמח לאיד לא ינקה . ולא תאמר שבויים בלבד, אלא אף עבדים ושפחות, שנאמר, עד בכור השפחה אשר אחר הרחים, שהיו משעבדין לרחים. עד בכור בהמה. שלא יאמרו, יראתנו קשה, שלא שלטה בהם פורענות. 
ויקם פרעה לילה. יכול בג' שעות כדרך שהמלכים עומדין, תלמוד לומר לילה. יכול על ידי שדה ושדות, תלמוד לומר הוא. הוא היה מחזיר על פתחיהן של עבדיו ומעמידן כל אחד ואחד ממקומו והולך עמהם ואומר, היכן משה ואהרן שרוין, שנאמר, ויקרא למשה ולאהרן לילה ויאמר קומו צאו. אמר ליה משה, כך צונו הקדוש ברוך הוא, ואתם לא תצאו איש מפתח ביתו עד בקר, וכי גנבים אנחנו שנצא בלילה, לא נצא אלא ביד רמה לעיני כל מצרים.
ולמה בא הוא ועבדיו, לומר לך שבשעה שאמר ליה פרעה אל תוסף ראות פני, אמר ליה משה, כן דברת לא אוסיף עוד ראות פניך, ולא נצא מכאן עד שירדו כל עבדיך אלה אלי וגו'. מכאן שחלק משה כבוד למלכות, שלא אמר ליה אתה וכל עבדיך. אף הקדוש ברוך הוא צוה למשה ולאהרן לחלוק לו כבוד, שנאמר, וידבר ה' אל משה ואל אהרן ויצום אל בני ישראל ואל פרעה. ויוסף חלק כבוד למלכות, בלעדי אלהים יענה את שלום פרעה . יעקב חלק כבוד למלכות, ויתחזק ישראל וישב . אליהו חלק כבוד למלכות, ויד ה' היתה אל אליהו וגו' . חנניה מישאל ועזריה חלקו כבוד למלכות, וכן דניאל. 
קומו צאו. אמרתי לכם מי ומי ההולכים, אמרתם בנערינו ובזקנינו נלך, קומו צאו גם אתם גם בני ישראל. אמרתי רק צאנכם ובקרכם יוצג, אמרתם גם מקנינו ילך עמנו לא תשאר פרסה, גם צאנכם גם בקרכם קחו כאשר דברתם ולכו, ולואי שתלכו כבר. אמרתם גם אתה תתן בידינו וגו', קחו כאשר דברתם ולכו, וברכתם גם אותי: