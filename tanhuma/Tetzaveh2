ואתה תצוה. זה שאמר הכתוב, תקרא ואנכי אענך למעשה ידיך תכסוף . אמרה כנסת ישראל לפני הקדוש ברוך הוא, רבונו של עולם, תקרא ואנכי אענה. כל מה שאתה גוזר, אני מקיימה, אלא למעשה ידיך תכסוף. יש אדם מתאוה למעשה ידיו. ואין תכסוף אלא לשון תאוה, שנאמר, ועתה הלוך הלכת כי נכסוף נכספת וגו' . הוי, למעשה ידיך תכסוף. שאתה מתאוה למעשה ידיך. אתה סובל את כל העולם, דכתיב, אני עשיתי ואני אשא אני אסבול . ואתה מצוה את בני קהת להיות נושאין כבודך, שנאמר, ולבני קהת לא נתן כי עבודת הקדש עליהם . הוי, למעשה ידיך תכסוף. אתה זן את כל העולם, ואתה מצוה אותן להקריב את קרבני לחמי . אתה מאיר לכל העולם, ואתה מצוה להעלות נר תמיד. אנו באורך נראה אור, ואתה אומר להדליק נרות. 
אמר רבי מאיר, אמר הקדוש ברוך הוא, חביב עלי נרות שאהרן מדליק, מן המאורות שקבעתי בשמים. למה. שבשעה שהקריבו הנשיאים חנוכת המזבח ולא הקריב שבט לוי, היה אהרן נפשו עגומה, אמר, כל הנשיאים הקריבו בחנוכת המזבח, ואני לא היה לי חלק בקרבנות. אמר ליה הקדוש ברוך הוא, חייך, כל השבטים הקריבו חנוכה אחת, ואתה לעצמך תעשה חנוכה, מחוץ לפרוכת העדות באוהל מועד יערוך אותו אהרן ובניו. זה שאמר הכתוב, תאות ענוים שמעת ה' . לכך אמר הקדוש ברוך הוא למשה ואתה תצוה, וכתיב יערוך אותו אהרן ובניו, אמר הקדוש ברוך הוא למשה, צו את בני שיהו מביאין שמן זית, כדי שיהא אהרן מדליק לפני: