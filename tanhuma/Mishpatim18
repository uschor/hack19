הנה אנכי שולח מלאך לפניך. אמר לו הקדוש ברוך הוא למשה, לפניך אני משלח ולא לפניהם. אמר משה, אם לפני אתה משלח, איני מבקש, אלא ועתה ילך נא ה' בקרבנו. ראה מה בין הראשונים לאחרונים, הקדוש ברוך הוא אמר למשה, הנה אנכי שולח מלאך. השיבו, איני חפץ אלא לך. יהושע בן נון ראה את המלאך ונפל על פניו, שנאמר, ויפל יהושע אל פניו ארצה וישתחו . ואמר לו, הלנו אתה אם לצרינ.
וא"ר יצחק מה עשה לו המלאך כיון ששמע הלנו אתה אם לצרינו. התחיל צועק מתחת צפרני רגליו, ויאמר לא כי אני שר צבא ה' עתה באתי , הרי שתי פעמים באתי להנחיל את ישראל. אני הוא שבאתי בימי משה רבך ודחה אותי ולא רצה שאלך עמו, ועתה באתי. מיד ויפול יהושע אל פניו ארצה וישתחו ויאמר לו מה ה' מדבר אל עבדו , אבל משה דחה אותו. אמר לו הקדוש ברוך הוא, הנה אנכי שולח מלאך לפניך לשמרך ולכל מי ששמר את התורה כיוצא בך.
אמר רבי שמעון בן לקיש, כתיב, באברתו יסך לך ותחת כנפיו תחסה . אמר לו, צנה נעשה לך ולכל מי ששמר את התורה. כיוצא בך, צנה וסוחרה אמתו . לפיכך לשמרך, בדין הוא שישמרך. 
לשמרך בדרך ולהביאך אל המקום אשר הכינותי, זה אחד מן המקראות המחוורת שבית המקדש שלמטן מכוון כנגד בית המקדש שלמעלן.
השמר מפניו ושמע בקולו . למה. לא זכיתם לשמוע בקולי, שמעו בקולו של מלאך, הוא אינו יכול לישא לפשעכם. למה. שהוא מן הכת שאינן חוטאין. לכך כתיב, כי לא ישא לפשעכם. 
דבר אחר, כי לא ישא לפשעכם, למה, שהוא שליח. וכל מה שהשליח משתלח לעשות, הוא עושה. אבל אני נושא לכם פנים, שנאמר, ישא ה' פניו אליך . אמר דוד, רבונו של עולם, למלאך אתה מוסרנו שאינו נושא פנים, אם עונות תשמור יה ה' מי יעמד . אם תאמר אין הסליחה מסור לך, כי עמך הסליחה למען תורא . לא מסרת אותה למלאך שר הפנים, שנאמר, כי לא ישא לפשעכם . למה. כי שמי בקרבו . אמר רבי שמעון בן לקיש, שמו של הקדוש ברוך הוא משותף עם כל מלאך, שנאמר, כי שמי בקרבו .
אמר לו משה, איני מבקש שילך מלאך עמנו אלא אתה. ואם אין אתה הולך, אין אנו זזים ממקומנו, שנאמר, ובמה יודע אפוא, הלא בלכתך עמנו . אמר לו, חייך, ואף לא ילך מלאך, אלא ושלחתי את הצרעה לפניך. 
כיצד האמוריים מתים. אמר רבי לוי, שתי צרעיות היה הקדוש ברוך הוא מזווג לכל אחד ואחד מהן, וכל אחת ואחת הולכת ושופכת ארסה לתוך עינו והעין מתבקע ונופל מלא קומתו ומת. רבי אחא בר רב אמר, החלחול היה נכנס להם, והיו מתרפין לפני ישראל והורגין אותן. ואמרו רבותינו זכרונם לברכה, היו נעשים פניהם כמוסקות מכבשן האש, והיו מתרפין לפני ישראל והורגין אותן.
רבי אבא בר כהנא אמר, הקדוש ברוך הוא היה אוסרן לפני ישראל, והיו באין והורגין אותם, שנאמר, ויתן ה' אלהינו בידינו גם את עוג , כאדם שאוסר שונאו של בנו ונותנו לפני בנו. ולא תאמר שקטנים היו האמוריים. ראה מה כתיב בהן, ואנכי השמדתי את האמורי מפניכם אשר כגובה ארזים גבהו וחסון הוא כאלונים ואשמיד פריו ממעל ושרשיו מתחת . ואשמיד פריו ממעל, זה שר שלהם. ושרשיו מתחת, אלו האמוריים. 
וכן הוא עושה לעתיד, נפרע מן השרים של אמות העולם תחלה, ואחר כך על מלכי האומות, שנאמר, והיה ביום ההוא יפקד ה' על צבא המרום במרום ועל מלכי האדמה על האדמה . אמר להם הקדוש ברוך הוא לישראל, בעולם הזה, מלאך הייתי משלח להבריח מפניכם אמות העולם. אבל לעתיד, אני מנהיג אתכם ואליהו אני משלח לפניכם, שנאמר, הנה אנכי שלח לכם את אליה הנביא לפני בוא יום ה' הגדול והנורא :