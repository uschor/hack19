ויאמר ה' אל משה לאמר, דבר אל בני ישראל ואמרת אליהם ועשו להם ציצית על כנפי בגדיהם. זה שאמר הכתוב, אור זרוע לצדיק ולישרי לב שמחה , ה' חפץ למען צדקו . זרע להם הקדוש ברוך הוא את התורה ואת המצות לישראל, כדי להנחילם חיי העולם הבא. ולא הניח דבר בעולם, שלא נתן בו מצוה לישראל. יצא לחרוש,  לא תחרוש בשור ובחמור . לזרוע, לא תזרע כרמך כלאים . לקצור, כי תקצור קצירך בשדה . בדישה, לא תחסום שור בדישו . בעיסה, ראשית עריסותיכם. שחט, ונתן לכהן הזרוע והלחיים והקיבה . קן צפור, שלח תשלח . חיה ועוף, ושפך את דמו וכסהו בעפר . נטע, וערלתם ערלתו . קבר מת, לא תתגודדו . מגלח שער ראש, לא תקיפו פאת ראשכם . בנה בית, ועשית מעקה ,  וכתבתם על מזוזות ביתך ובשעריך . נתכסה בטלית, ועשו להם ציצית. ועשו להם, תעשה ולא מן העשוי, שלא יוציא נימין מן הטלית ויעשה מהן ציצית, אלא מצוה להביא לבן ותכלת ויעשה. אימתי. כשיהיה תכלת. ועכשיו אין לנו אלא לבן, שהתכלת נגנז, מצוה בלבן. על כנפי, ולא באמצע, אלא על כנף. פתיל, והוא צריך לפתלן. אמר רבי מאיר, מה נשתנה תכלת מכל מיני צבעונים. שהתכלת דומה לים, וים דומה לרקיע, והרקיע דומה לכסא הכבוד. ומתוך שהוא רואה אותו, זוכר את קונו, שנאמר, ויראו את אלהי ישראל . והיה לכם לציצית, שתהא נראית. וכמה שיעורה. בית שמאי אומרים, ארבע אצבעות. ובית הלל אומרים, שלש. וכמה הן חוטין. בית שמאי אומרים, ארבעה. ובית הלל אומרים, שלשה. וראיתם אותו, פרט לכסות לילה. אתה אומר, פרט לכסות לילה, או אינו אלא פרט לסומין. הרי הוא חוזר ואומר, למען תזכרו, הרי נתן ראיה, ונתן זכירה. זכירה, למי שאינו רואה. וראיה, למי שהוא רואה. וראיתם אותו, אותו ולא אותה. שאם עשית כן, כאילו כסא הכבוד אתה רואה, שהוא דומה לתכלת. וראיתם וזכרתם, המראה מביא לידי זכרון, וזכרון מביא לידי מעשה, שנאמר, למען תזכרו ועשיתם את כל מצותי. למה. כי לא דבר רק הוא מכם. משל למה הדבר דומה. לבעל הבית שהיה שוקל ארנוניות, וכותב אנפריות. אמר ליה אביו, בני, הוי זהיר באנפריות, שחייך נתון בהן. כך אמר להם הקדוש ברוך הוא לישראל, כי לא דבר רק הוא מכם כי הוא חייכם . ולא תתורו אחרי לבבכם, הלב והעינים הן סרסורין לגוף, שהן מזנים את הגוף. לכך נאמר, למען תזכרו ועשיתם את כל מצותי. משל לאחד שהיה מושלך לתוך המים, הושיט לו הקברניט את החבל. אמר לו, תפוש החבל הזה בידך ואל תניחהו, שאם תניחהו אין לך חיים. אף כאן אמר להם הקדוש ברוך הוא לישראל, כל זמן שאתם מדובקין במצות, נאמר עליכם, ואתם הדבקים בה' אלהיכם, חיים כלכם היום . וכן הוא אומר, החזק במוסר אל תרף, נצרה כי היא חייך . והייתם קדשים, בזמן שאתם עושים את המצות, אתם מקודשים ואימתכם מוטלת על האומות. פירשתם מן המצות ועשיתם העברות, מיד מחוללין אתם. אמר להם הקדוש ברוך הוא לישראל, בעולם הזה, על ידי יצר הרע, אתם פורשין מן המצות. לעתיד לבא, אני עוקרו מכם, שנאמר, והסירתי את לב האבן מבשרכם, ונתתי לכם לב בשר, ואת רוחי אתן בקרבכם, ועשיתי את אשר בחקי תלכו ואת משפטי תשמרו וגו' :