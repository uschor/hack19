וזה הדבר אשר תעשה להם. זה שאמר הכתוב, לעולם ה' דברך נצב בשמים . 
אמר רבי ברכיה הכהן ברבי, לעולם ה' תהא נוהג עמנו במדת רחמים. אימתי. בשעה שירד אברהם לתוך כבשן האש, היו מלאכי השרת מריבין זה עם זה, זה אומר אני יורד ומצילו, וזה אומר אני יורד ומצילו. מיכאל אומר אני יורד, וגבריאל אומר אני יורד.
אמר להן הקדוש ברוך הוא למלאכים אין זו שלכם, אלא אני יורד בכבודי ומצילו, שנאמר, אני ה' אשר הוצאתיך מאור כשדים . אמר להן הקדוש ברוך הוא למלאכים, לבני בניו אתם יורדים ומצילים. כשירדו חנניה מישאל ועזריה לתוך הכבשן, ירד המלאך והצילן, שנאמר, ענה נבוכדנצר ואמר בריך אלההון די שדרך מישך ועבד נגו די שלח מלאכיה ושזיב לעבדוהי די התרחיצו עלוהי . באותה שעה אמרו מלאכי השרת, לעולם ה' דברך נצב בשמים, לדור ודור אמונתך , לדורי דורות קיימת אמונתך שאמרת לנו שאנו יורדין ומצילין לבני בניו של אברהם. 
כוננת ארץ ותעמוד, למשפטיך עמדו היום , במשפט בראת את הכל, שנאמר, בראשית ברא אלהים . דבר אחר, למשפטיך עמדו היום, אפלו היום במשפט הוא יוצא, שנאמר, בבקר בבקר משפטו יתן לאור . למשפטיך עמדו היום. המה יאבדו ואתה תעמוד , אתה הוא קיומו של עולם. דבר אחר, ואתה תעמוד, אתה תעמיד אחרים. דבר אחר, ואתה תעמוד, בדבריך. באיזה דבר שדברת לאהרן שתהא הכהונה מתבוססת בידו: