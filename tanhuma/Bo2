נטה ידך על השמים ויהי חשך. מהיכן היה אותו החשך. רבי יהודה ורבי נחמיה. רבי יהודה אומר, מחשך של מעלה, שנאמר, ישת חשך סתרו סביבותיו סכתו . רבי נחמיה אומר, מחשך גיהנם, שנאמר, ארץ עפתה כמו אפל צלמות ולא סדרים ותפע כמו אפל . 
אמר רבי יהושע בן לוי, בשלשה מקומות שמענו שאדם משמיע תלמודו סמוך למיתתו. מנין. שנאמר, להודיעך קושט אמרי אמת להשיב אמרים אמת לשלחיך . וכן שלמה אמר, סוף דבר הכל נשמע את האלהים ירא וגו' . וכאן, צלמות ולא סדרים. כיון שאדם נטה לצילה של מיתה, הוא סודר תלמודו, שנאמר, צלמות ולא סדרים. רבי תנחומא בר אבא אמר, כיון שבא להסתלק, מלאכי השרת אומרים, תנו עוז לאלהים. הוי, ארץ עיפתה כמו אפל.
ווי לו לבית שחלונו פתוחה לתוך חשך. ותופע כמו אופל, אור שלה מתוך חשך. וכן הוא אומר, כה אמר ה' אלהים, ביום רדתו שאולה, האבלתי כסיתי עליו את תהום, ואמנע נהרותיה ויכלאו מים רבים . רבי יהודה בר רבי אמר, במה הרשעים מתכסים בגיהנם, בחשך. חזקיה בן ר"י אומר, הגיגית הזו במה מכסין אותה, בכלי חרש מינה ובה. כשם שהיא של חרס, כך מכסין אותה בכלי חרס. כך הרשעים, והיה במחשך מעשיהם . לפיכך הקדוש ברוך הוא מכסה עליהם את התהום שהוא חשך, שנאמר, וחשך על פני תהום , זה גיהנם. הוי, חשך שהביא על המצרים מתוך גיהנם היה. וימש חשך. כמה היה אותו חשך. אמרו רבותינו זכרונם לברכה, עבה כדינר, שנאמר, וימש חשך: