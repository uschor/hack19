ויקרבו ימי ישראל למות, זש"ה אין אדם שליט ברוח לכלא את הרוח ואין שלטון ביום המות ואין משלחת במלחמה ולא ימלט רשע את בעליו  אמר רבי יהושע דסכנין בשם רבי לוי חצוצרות שעשה משה במדבר כיון שהגיע למות גנזן הקדוש ברוך הוא שלא יהא תוקע אדם אחר בהן והן באין אצלו לקיים מה שנאמר אין שלטון ביום המות.
דבר אחר אין שלטון ביום המות כשעשה זמרי אותו מעשה מה כתיב שם ויבא אחר איש ישראל אל הקבה  והיכן היה משה והלא פנחס היה מדבר לפני משה אלא לקיים מה שנאמר אין שלטון ביום המות ואין מות אלא לשון השפלה נתנה הישועה לפנחס והשפיל משה את עצמו.
ואף דוד כתיב בו והמלך דוד זקן  כיון שנטה למות ויקרבו ימי דוד למות .
ואף יעקב כשנטה למות התחיל משפיל עצמו לפני יוסף שנאמר ויאמר לו אם נא מצאתי חן בעיניך אימתי כשקרב למיתה שנאמר ויקרבו ימי ישראל למות.
אמר רשב"ל אמר ליה הקב"ה חייך אתה נטמן ואין אתה מת, 
ויקרבו מהו ויקרבו, א"ל הקדוש ברוך הוא היום קובל עליך לומר כי הוא יקום כאדם שהוא אומר פלוני קרב על חבירו הוי ויקרבו.
ויקרבו ארז"ל כל מי שנא' בו קריבה למות לא הגיע לימי אבותיו דוד כתיב בו קריבה שנא' ויקרבו ימי דוד למות לא הגיע לימי אבותיו בעז ועובד וישי ועובד ארז"ל יותר מד' מאות שנה חיה ודוד לא חיה אלא שבעים לא הגיע לימי אבותיו לפיכך כתיב בו ויקרבו.
עמרם חיה קל"ז שנים ומשה לא חיה אלא מאה ועשרים לפיכך כתיב בו הן קרבו ימיך למות  יעקב כתיב בו קריבה שלא הגיע לימי אבותיו, אברהם חיה קע"ה, יצחק ק"פ, יעקב קמ"ז, לפיכך כתיב בו קריבה ויקרבו ימי ישראל: