ראו קרא ה' בשם. ראו מה עשה בצלאל, שנתן הקדוש ברוך הוא בלבו חכמה, שנאמר, ואמלא אותו רוח אלהים בחכמה ובתבונה ובדעת. בשלשה דברים אלו ברא הקדוש ברוך הוא עולמו, שנאמר, ה' בחכמה יסד ארץ, כונן שמים בתבונה, בדעתו תהומות נבקעו . ובשלשתן עשה בצלאל את המשכן. 
וכן בית המקדש בשלשתן נבנה, שנאמר, בן אשה אלמנה הוא ממטה נפתלי ואביו איש צרי חורש נחשת וימלא את החכמה ואת התבונה ואת הדעת . וכן לעתיד יבנה בית המקדש בשלשתן, שנאמר, בחכמה יבנה בית ובתבונה יתכונן, ובדעת חדרים ימלאו כל הון יקר ונעים . הוי, ואמלא אותו רוח אלהים. [ואמלא אותו רוח אלהים. כל החכמה הזאת מנין, מרוח אלהים. ואמלא אותו רוח אלהים, זה יהושע שבא משבט אפרים שכתוב בו ויהושע בן נון מלא רוח חכמה , ואף עתניאל בן קנז שבא משבט יהודה, שכתוב בו, ותהי עליו רוח ה'], וישפוט את ישראל . וכל הנסים האלו, בזכות שברך משה את השבט, וזאת ליהודה ויאמר שמע ה' קול יהודה, ועזר מצריו תהיה , כשיהיו נכנסין לצרה תהא מסור להם.
דבר אחר, שמע ה' קול יהודה, שתהא נותן בו רוח הקדש לגדולה והן מתגברין. לפיכך כל השבח הזה של בצלאל משל הקדוש ברוך הוא, שנאמר, ואמלא אותו רוח אלהים. 
אמר אליהוא, אמרתי ימים ידברו וגו', אכן רוח היא באנוש ונשמת שדי תבינם , וכל הבינה שבבצלאל, מנשמת שדי שנתן בו. ואמלא אותו רוח אלהים בחכמה, שהיה חכם בתורה. בתבונה, שהיה מבין בהלכה. ובדעת, שהיה דעתו מלאה בתלמוד. ובכל מלאכה, כמשמעו. אמר הקדוש ברוך הוא, בעולם הזה היתה רוחי נותנת בכם חכמה. ולעתיד אני נותן בכם חכמה ומחיה אתכם, שנאמר, ונתתי רוחי בכם וחייתם :