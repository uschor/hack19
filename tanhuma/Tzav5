וזאת תורת זבח השלמים. כשהיו מקריבין זבח השלמים, היה הקדוש ברוך הוא נושא להם פנים, שנאמר, ישא ה' פניו אליך וישם לך שלום . ואפשר שהקדוש ברוך הוא נושא פנים לבריה. שני כתובין מכחישין זה את זה. כתוב אחד אומר, אם אחפוץ במות הרשע . וכתוב אחד אומר, כי חפץ ה' להמיתם . ואם חפץ להמיתם, היאך לא אחפוץ במות הרשע. אלא עד שלא נחתם גזר דין, לא אחפוץ. כיון שנחתם גזר דין, כי חפץ ה' להמיתם. וכן דניאל אמר, אבל אגיד לך את הרשום בכתב אמת . אמרו רבותינו זכרונם לברכה, מעשה היה ברבנו הקדוש שהיה עובר בסימונייא, יצאו כל בני העיר לקראתו, בקשו ממנו זקן אחד חכם מי שילמדם תורה. נתן להם את רבי לוי בר סיסי, שהיה חכם בתורה. אמרו לו, רבי מה הוא שכתוב בדניאל, אבל אגיד לך את הרשום בכתב אמת. וכי יש דבר שקר בתורה, שהוא אומר אמת. ולא מצא להם תשובה מה להשיבן. מיד יצא משם ובא לו לפני רבי. אמר לו, לא יכלתי לעמוד בהם. דבר אחד שאלו ממני ולא מצאתי מה להשיבן. אמר ליה, ומהו הדבר. אמר ליה, אבל אגיד לך את הרשום בכתב אמת. וכי יש דבר שקר בתורה. אמר ליה, תשובה גדולה היה לך להשיבן. אמר ליה, היה לך לומר להם, האדם חוטא, הקדוש ברוך הוא רושם עליו מיתה. עשה תשובה, הכתב מתבטל. לא עשה תשובה, הרשום בכתב אמת. ואף כאן כתוב אחד אומר, ישא ה' פניו אליך . וכתוב אחד אומר, אשר לא ישא פנים . אם ישא, למה לא ישא. אלא לעובדי עבודה זרה, לא ישא פנים. אבל לישראל, ישא ה' פניו אליך. אמר הקדוש ברוך הוא, כשם שישראל נושאים לי פנים, כך אני נושא להם פנים. והיאך נושאים לו פנים. אדם מישראל עני, יש לו חמשה בנים או ששה, והוא נוטל ככר אחד, והן יושבין כלן ואוכלין אותו הככר ואין שבעים ממה שהם אוכלין, ומברכין, הכתוב אומר, ואכלת ושבעת וברכת . אף אני נושא להם פנים, ישא ה' פניו אליך וישם לך שלום . לכך נאמר, וזאת תורת זבח השלמים: