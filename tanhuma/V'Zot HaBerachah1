וזאת הברכה. זה שאמר הכתוב, רבות בנות עשו חיל וגו' . זו ברכתו של משה, שהרי האבות ראשונים ברכו כל אחד ואחד את דורו, ולא היתה בהן כברכתו של משה. שהרי נח ברך את בניו והיה בה מחלוקת, שברך אחד וקלל אחד, שנאמר, יפת אלהים ליפת וישכון באהלי שם ויהי כנען עבד למו . יצחק ברך את יעקב והיתה בברכתו קטטה, שנאמר, ויתן לך את ברכת אברהם . ואמר לעשו, בא אחיך במרמה , דכתיב, וישטום עשו . יעקב ברך את השבטים והיתה בהם קטטה, שהוכיח ראובן, שנאמר, פחז כמים . וכן שמעון ולוי. ומנין למדו האבות לברך כל אחד ואחד לדורו. מן הקדוש ברוך הוא. שבשעה שברא אדם הראשון, ברכו, שנאמר, זכר ונקבה וגו' ויברך אותם . והיה מתנהג בברכה עד שבא דור המבול ובטלוה, שנאמר, ויאמר ה' אמחה את האדם אשר בראתי וגו' . כיון שיצא נח מן התיבה, ראה הקדוש ברוך הוא שבטלה מהם מדת ברכה, חזר וברך את נח ואת בניו, שנאמר, ויברך אלהים את נח וגו' . והיה העולם מתנהג באותה ברכה עד שבא אברהם והוסיף ברכה, שנאמר, ואעשך לגוי גדול . כיון שבא אברהם, אמר הקדוש ברוך הוא, אינו דרך כבוד שאהיה אני זקוק לברך את בריותי, אלא הריני מוסר את הברכות לאברהם ולזרעו. וכל מי שקובעין בו ברכה, אני חותם על ידיהם, שנאמר, והיה ברכה, ואברכה מברכיך וגו' . ומהו ואברכה. אמר הקדוש ברוך הוא, הריני מוסר את הברכות לכל מי שאתה מברך, ואני חותם על ידיך. וכי מאחר שנאמרו הברכות לאברהם, למה לא ברך את יצחק. לפי שראה אברהם, שעשו יצא ממנו. אמר, אם אני מברך את יצחק, הרי עשו מתברך, ונמצא יעקב חסר. משל למה הדבר דומה. לבעל הבית שהיה לו כרם, נתנו לאריס, והיה באותו הכרם אילן של חיים מודלה על גב אילן של סם המות, ואינו יודע מה לעשות. אמר, אם אעדור אותו כרם, הרי אילן של סם המות מתגדל. ואם איני עודר אותו כרם, הרי אילן של חיים מת. אלא מה אעשה. אגלגל בכרם הזה עד שיבא בעל הכרם ויעשה בכרמו מה שירצה. ואף כך אמר אברהם, אם אברך את יצחק, נמצא עשו מתברך, ויעקב מפסיד. אלא הריני מניחו עד שיבא הקדוש ברוך הוא ויעשה את שלו. בא יעקב וקבל חמשה ברכות, שנים מאביו, ואחד של אברהם, ואחד של מלאך, ואחת של הקדוש ברוך הוא. מאביו, שנאמר, ויחרד יצחק . למה ויחרד. אמר רבי אלעזר בן פדת, שראה גיהנם פתוח לפניו. בקש לומר, ארור יהיה. חזר והוסיף ברכה, ואמר, גם ברוך יהיה , הרי אחת. שנייה, ויקרא יצחק אל יעקב ויברך אותו . ברכתו של הקדוש ברוך הוא, שנאמר, וירא אלהים אל יעקב וגו' . ברכת אברהם, ויתן לך את ברכת אברהם . ושל מלאך, ויברך אותו שם . בא יעקב לברך את השבטים, ברכן חמש ברכות שהיו בידו, והוסיף להם ברכה אחת, שנאמר, כל אלה שבטי ישראל וגו' . בא משה לברך את ישראל והוסיף להם ברכה שביעית, וזאת הברכה, תוספת על הברכות שברך בלעם את ישראל, שהיה ראוי לברכן שבע ברכות כנגד שבעה מזבחות ולא ברכן אלא שלש, שנאמר, והנה ברכת ברך זה שלש פעמים . אמר לו הקדוש ברוך הוא, רשע, אתה עיניך צרה לברכן, אף אני מספיק על ידך שתשלים ברכתך עם ישראל. יבא משה שעיניו יפות לברכן, הוא יברך את ישראל. ועליו אמר שלמה, טוב עין הוא יבורך . אל תהי קורא יבורך, אלא יברך. טוב עין, זה משה רבינו, שעיניו יפות לברך את ישראל, שברכן ארבע ברכות. הראשונה, וירא משה את כל המלאכה והנה עשו אותה כאשר צוה ה' כן עשו ויברך אותם משה . והשנייה, ויבא משה ואהרן אל אהל מועד ויצאו ויברכו את העם . השלישית, ה' אלהי אבותיכם יוסף וגו' . הרביעית, וזאת הברכה. לכך נאמר, רבות בנות עשו חיל וגו' . וזאת הברכה, למשה נאה לברך את ישראל, שנתן נפשו עליהם בכל שעה ושעה. לכך נאמר, וזאת הברכה. [איש האלהים, אם אמר איש, למה נאמר אלהים. ואם אמר אלהים, למה אמר איש. אלא כשהושלך ליאור של מצרים, איש. ובשעה שהפכו לדם, אלהים. דבר אחר, כשברח מלפני פרעה, איש. ובשעה ששקען, אלהים. דבר אחר, בשעה שעלה לרקיע, איש, לפני המלאכים שהיו כלם אש, היה איש. ובשעה שירד, אלהים. דבר אחר, קודם שעלה לרקיע, איש, שהיה אוכל ושותה. וכל זמן שהיה שם, אלהים, שנאמר, וייראו מגשת אליו: