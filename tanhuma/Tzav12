ואת כל העדה הקהל. אמר לו, להיכן. אמר לו, אל פתח אהל מועד. אמר לו משה, רבונו של עולם, ששים רבוא אנשים וששים רבוא בחורים היאך אני יכול להעמידן אל פתח אהל מועד, ואינו אלא בית סאתים. אמר לו הקדוש ברוך הוא, ועל דבר זה אתה תמיה, השמים האלו לא כדוק של עין הם, ואני הוא שעשיתים מראש העולם ועד סופו, שנאמר, הנוטה כדוק שמים וימתחם כאהל לשבת , ואף לעתיד לבוא כך אני עושה בציון, כל אותן האכוכלסין מן אדם הראשון עד שיחיו המתים היכן הם עומדין, והם עתידים לומר, צר לי המקום גשה לי ואשבה . מה אני עושה להם. אני מרחיבה, שנאמר, הרחיבי מקום אהלך . מהיכן אתה למד, מהר סיני. כיון שנגלה הקדוש ברוך הוא עליו, מיד נרחב, שנאמר, רכב אלהים רבותים אלפי שנאן . אמר רבי אבדימי דמן חיפה, אני שניתי במשנתי, כשנגלה הקדוש ברוך הוא על הר סיני ליתן את התורה, ירדו עמו עשרים ושנים אלף מרכבות. אמר רבי ברכיה הכהן, שצפה הקדוש ברוך הוא, שאין עומדין באמונתן אלא שבטו של לוי, לפיכך ירד עמהם כנגד מחנה לויה. אמר לו רבי ינאי, אם כן מעתה, בשבט לוי כתיב, רכב אלהים רבותים אלפי שנאן. מהו רכב אלהים רבותים, עשרים ושנים אלפים מרכבות ירדו עם הקדוש ברוך הוא, ועם כל מרכבה ומרכבה כמרכבה שראה יחזקאל, ומחזיק היה, אלא מעשה נסים. אמר הקדוש ברוך הוא להר, הרחב והארך וקבל בני אמוניך. וכן אתה מוצא לעולם הבא, שהקדוש ברוך הוא מרחיב את ירושלים, שנאמר, ורחבה ונסבה למעלה למעלה , עד שעולה לשמים. ואין מעלה אלא שמים, שנאמר, כי גדול עד שמים חסדך . כיון שמגעת לשמים, אומר, צר לי המקום. אף על פי כן מה הקדוש ברוך הוא עושה, מביא עננים ומעלה משמים לרקיע השני, וכן לכולם. אמר רבי אליעזר, עד שמגעת לכסא הכבוד. וכיצד הם עולין. עד שהעליון עולה, התחתון אוכל ושותה וישן. ומה הקדוש ברוך הוא עושה. מביא עננים והם מפריחים, שנאמר, מי אלה כעב תעופינה . וכל אחד ואחד מן הצדיקים יש לו חופה בפני עצמו, שנאמר, כי על כל כבוד חופה . כיון שמגעת לכסא הכבוד, הקדוש ברוך הוא אומר להם, אני ואתם נהלך בעולם, שנאמר, והתהלכתי בתוככם . והקדוש ברוךי הוא יושב באמצע הצדיקים ומראין אותו באצבע, שנאמר, ואמר ביום ההוא הנה אלהינו זה קוינו לו ויושיענו, זה ה' קוינו לו . ואומר, כי זה אלהים אלהינו עולם ועד, הוא ינהגנו על מות . לפי שאומות העולם אמרו, ואמר אי אלהימו , לפיכך ישראל עתידים לומר, כי זה אלהים אלהינו: