ויאמר ליוסף הנה אביך חולה. ילמדנו רבינו מהו לברך על הנר ועל הבשמים של מתים, כך שנו רבותינו אין מברכין לא על האור ולא על הבשמים של מתים מ"ט שכתוב לא המתים יהללויה .
אר"מ מתי עובדי עכו"ם מתין אבל מתיהן של ישראל אינן מתים מפני שבזכותן החיים עומדין שכן אתה מוצא כשעשו ישראל אותו מעשה אלולי שהזכיר משה רבינו זכות האבות כבר היו אבודין ישראל מן העולם שנאמר  זכור לאברהם ליצחק ולישראל עבדיך, לפיכך קשה לפני הקדוש ברוך הוא לגזור מיתה על הצדיקים שנא'  יקר בעיני ה' המותה לחסידיו, מה הקב"ה עושה מראה להן מתן שכרן כדי שיתבעו מיתה בפיהן, רבי אבהו כשנטה למות הראה לו הקדוש ברוך הוא מתן שכרו ותמה ואמר כל אלה לאבהו קרא על עצמו ואני אמרתי לריק יגעתי לתהו והבל כחי כליתי אכן משפטי את ה'  מיד נתאוה למיתה.
ואף אברהם תבע מיתה בפיו שנאמר  ואנכי הולך ערירי, לכך א"ל הקב"ה ואתה תבוא אל אבותיך בשלום , יצחק תבע מיתה בפיו שנאמר  ואברכך לפני ה' לפני מותי, לכך כתיב ויגוע יצחק וימת , יעקב תבע מיתה שנאמר אמותה הפעם  א"ל הקדוש ברוך הוא אתה אמרת אמותה הפעם תשב י"ז שנה וחלה ונאסף: