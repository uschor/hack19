דבר אחר, ואתחנן אל ה'. זה שאמר הכתוב, כי עם בציון ישב בירושלים, בכה לא תבכה חנון יחנך וגו' . מה כתיב למעלה מן הענין, ועריו נתתי לראובני וגו'. למד משה את באי עולם, שלא יאמר אדם הואיל וחולי שלי מסוכן ועשה דייתיקי וחלק כל אשר לו, לא יאמר הואיל שעשה דייתיקי, לא יתפלל עוד, אלא יתפלל, שאין הקדוש ברוך הוא פוסל תפלת כל בריה, שהרי משה עשה דייתיקי, שנאמר, ועריו נתתי לראובני ולגדי, ויאיר בן מנשה לקח, ולמכיר נתתי את הגלעד, ואצוה אתכם בעת ההיא לאמר ה' אלהיכם נתן לכם את הארץ הזאת לרשתה, ואת יהושע צויתי בעת ההיא לאמר. הרי דייתיקי. שמא תאמר, עמד לו ולא התפלל. תלמוד לומר, ואתחנן אל ה'. ואתחנן אל ה', למה. כדי שיכנס לארץ. זה שאמר הכתוב, שמעה אלהים רנתי . אל תתעלם מתחנתי. אמר לו, מה אתה מבקש. אמר לו, מקצה הארץ אליך אקרא בעטוף לבי . אמר לו הקדוש ברוך הוא, רב לך אל תוסף. אמר לו משה, רבון העולמים, אתה קראתני משה עבדי, שנאמר, לא כן עבדי משה . אני עבד, ולויתן עבד. ואני מתחנן לפניך, והוא מתחנן לפניך, שנאמר, הירבה אליך תחנונים אם ידבר אליך רכות . תחנת לויתן שמעת וכרת עמו ברית וקיימתו, שנאמר, היכרות ברית עמך תקחנו לעבד עולם . ואני עבדך, ואמרת לי, הנה אנכי כורת ברית וגו' , ולא קיימת, אלא אמרת, ומות בהר אשר אתה וגו' . ולא עוד, אלא כתבת בתורתך, ואם אמר יאמר העבד אהבתי וגו' . ואני אהבתי אותך ותורתך ובניך, לא אצא חפשי , איני מבקש למות. והגישו אדוניו וגו', עבדו לעולם , ולא קיימת עמי. ועכשיו בבקשה ממך, שמעה אלהים רנתי ואל תתעלם מתחנתי. אמר לו הקדוש ברוך הוא, רב לך, בעל דין שלך כבר הוציא עליך גזירה שתמות, וכל הבריות כמותך. אדם הראשון שאכל מן האילן, גזר מיתה לכל: