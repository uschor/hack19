קח את אהרן ואת בניו. זה שאמר הכתוב, מתהלך בתומו צדיק, אשרי בניו אחריו , זה אהרן ובניו. אם מן הדבר הזה, אף משה היה צדיק ולא היו בניו כמותו, ועלי צדיק ולא היו בניו כמותו, ואף שמואל היה צדיק ולא היו בניו כמותו, שנאמר, ולא הלכו בניו בדרכיו , ולמה אתה אומר, מתהלך בתומו צדיק אשרי בניו אחריו. שראה בניו בחייו משמשין בכהונה גדולה. לפיכך, קח את אהרן ואת בניו. דבר אחר, קח את אהרן ואת בניו. אמר לו הקדוש ברוך הוא למשה, פתה אותו בדברים, לפי שהיה בורח מן השררה. ואין קח אלא לשון פתוי, שכן נבוכדנצר אמר לנבוזראדן, קחנו ועינך שים עליו . וכן הוא אומר בשרה אמנו, ותקח האשה בית פרעה , שלא היתה מבקשת לילך, והיו מפתין אותה. וכן בדינה, ויקח אותה וישכב אותה , שלא היתה מבקשת לילך. ואף קח את אהרן לשון פתוי, שהיה בורח מן השררה: