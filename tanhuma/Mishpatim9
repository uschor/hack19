אם כסף תלוה את עמי. זה שאמר הכתוב, כספו לא נתן בנשך . בא וראה, כל מי שיש לו עושר ונותן צדקה לעניים ואינו מלוה בריבית, מעלין עליו כאלו קיים את כל המצות, שנאמר, עושה אלה לא ימוט לעולם . ומי היה זה, זה עובדיה שהיה עשיר אפוטרופוס של אחאב, שנאמר, ויקרא אחאב אל עובדיה אשר על הבית ועובדיהו היה ירא את ה' . והיה מפרנס את הנביאים מנכסיו כל אותו הרעב, ולוה ברבית מיהורם בן אחאב. עובדיהו קים, כספו לא נתן בנשך. ויהורם שנתן בריבית, אמר הקדוש ברוך הוא, עד עכשיו הוא חי, יבא יהוא ויהרגנו, שנאמר, בנשך נתן ותרבית לקח וחי לא יחיה . וכתיב, ויהוא מלא ידו בקשת ויך את יהורם בין זרועיו ויצא החצי מלבו ויכרע ברכבו , על שהקשה בו ופשט את זרועיו ליטול את הריבית, לקיים מה שאמר יחזקאל, בנשך נתן ותרבית לקח וחי לא יחיה. 
ואף בירושלים היו בה אנשים מלוין בריבית, שנאמר, כספך היה לסיגים . ומה נעשה להם. כסף נמאס קראו להם כי מאס ה' בהם , לפיכך כספך היה לסיגים. וכתיב, כספם וזהבם בחוצות ישליכו . למה. על שעברו על התורה, שנאמר, את כספך לא תתן לו בנשך .
כשבנה שלמה בית המקדש, עמד בתפלתו אמר, רבון העולם, אם יתפלל אדם על הממון בבית הזה, ואתה יודע שמשחית בממונו, אל תתן לו. ואם תראה שהעושר טוב לו, תן לו, שנאמר, ונתת לאיש ככל דרכיו אשר תדע את לבבו כי אתה לבדך ידעת את לבב בני האדם . לפי שבעולם הזה, הרשעים עשירים והם נתונים בשלוה, שהקדוש ברוך הוא משלם להם מעוט מעשים טובים שבידם בעולם הזה, שנאמר, ומשלם לשונאיו אל פניו . וכתיב, בפרוח רשעים כמו עשב . אבל לעתיד לבא, הקדוש ברוך הוא פותח אוצרותיו לצדיקים עבדיו בגן עדן. והרשעים שאכלו את הריבית, נושכין בשיניהם את בשרם ותוהין, שנאמר, הכסיל חובק את ידיו ואוכל את בשרו , ואומר הלואי היינו פועלין וטוענין על כתפנו, שנאמר, טוב מלא כף נחת ממלא חפנים עמל . 
והעניים, עמו של הקדוש ברוך הוא, שנאמר, כי נחם ה' עמו וענייו ירחם . מדת הקדוש ברוך הוא לא כמדת בשר ודם. מדת בשר ודם, עשיר שיש לו עניים קרובים, שונאן ואינו מודה בהן, שנאמר, כל אחי רש שנאוהו אף כי מרעהו רחקו ממנו . והקדוש ברוך הוא, כל העושר והכבוד שלו, מחופף ומרחם על העניים, שנאמר, כי ה' יסד ציון ובה יחסו עניי עמו . 
תלוה את עמי. אמר דוד לפני הקדוש ברוך הוא, רבון העולם, ישב עולם לפני אלהים , תיישר עולמך בשוה, העשירים והעניים. אמר לו, אם כן, חסד ואמת מן ינצרוהו . אם יהיו כלם עשירים או עניים, מי יוכל לעשות חסד.
לא תהיה לו כנושה. אם השאלת אותו, לא תדחקנו. לא תראה לו שדה וכרם או בית ותאמר לו טול ממני עשרת רבוא ותעשה פרקמטיא וכתוב לי על שדך ועל כרמך ועל ביתך, ולמחר הוא מפסיד ותטול את כרמו. מכאן את למד, שכל מי שמלוה ברבית, אינו ירא מן הקדוש ברוך הוא, שנאמר, אל תקח מאתו נשך, . לא תשים עליו נשך. 
שנו רבותינו, אלו עוברין בלא תעשה, המלוה והלוה והערב והעדים והסופר. לפיכך כלן לוקין. ומנין שהלוה לוקה. דכתיב, לא תשיך לאחיך . למה רבית דומה. למי שנשכו נחש, לא הרגיש לומר מי נשכו ולא ידע עד שנתבטבט עליו. כך הרבית, אינו מרגיש עד שהיא מתבטבטת עליו. אם חבל תחבל. אומר לו הקדוש ברוך הוא, אם הוא חייב לך, אף אתה חייב לי, שנאמר, כי יחטא לך כי אין אדם אשר לא יחטא :