אם כסף תלוה. זה שאמר הכתוב, נבהל להון איש רע עין ולא ידע כי חסר יבואנו . איש רע עין, זה קין, שהבדיל עצמו ליטול את העולם. כיצד. כשהיו קין והבל בעולם, מה כתיב בהן, ויהי בהיותם בשדה , על עסקי שדה נהרג הבל. 
אמר לו קין להבל, נחלוק העולם, טול את המטלטלין, ואני את השדות. והוא שחשב להוציא אותו מן העולם. חלקו ביניהם, נטל הבל המטלטלין וקין הקרקעות, והיה מהלך הבל בעולם וקין רודפו ואמר ליה צא מתוך שלי. רץ להרים והוא אחריו ואומר זו שלי, עד שעמד עליו והרגו, שנאמר, ויקם קין אל הבל אחיו ויהרגהו .
ולא ידע כי חסר יבואנו. מה חסרו. נע ונד תהיה בארץ . בכל מקום שהיה הולך, היה הקדוש ברוך הוא מביא רוח רעה לרגלו והיו מכין אותו ורודפין אחריו עד שמוציאין אותו מן העולם. ושלמה צווח, אם יוליד איש מאה ושנים רבות יחיה , כך כל המלוה את חברו ברבית, סוף שנצרך לבריות, שנאמר, ולא ידע כי חסר יבואנו. 
מה כתיב למעלה מן הענין, אם ענה תענה, צעק יצעק, שמע אשמע, כלו כפול, ללמדך, שאין הפרגוד ננעל בפניו. מה כתיב אחריו, וחרה אפי והרגתי אתכם וגו'. אימתי. אם כסף תלוה: