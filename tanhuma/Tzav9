קח את אהרן ואת בניו. זה שאמר הכתוב, כבוד חכמים ינחלו וכסילים מרים קלון . הכתוב הזה משמש מברייתו של עולם ועד עכשיו. כבוד חכמים ינחלו, זה נח ובניו. וכסילים מרים קלון, זה דור המבול. כבוד חכמים ינחלו, זה שם, שנאמר, ברוך ה' אלהי שם . וכסילים מרים קלון, זה חם, שנאמר, ארור כנען , כבוד חכמים ינחלו, זה אברהם. וכסילים מרים קלון, אלו המלכים שהכה אברהם. כבוד חכמים ינחלו, זה יצחק. וכסילים מרים קלון, אלו אנשי גרר. כבוד חכמים ינחלו, זה יעקב. וכסילים מרים קלון, זה עשו. כבוד חכמים ינחלו, זה יהושע. וכסילים מרים קלון, אלו שלשים ואחד מלכים שהכה. כבוד חכמים ינחלו, זה דוד. וכסילים מרים קלון, זה גלית. כבוד חכמים ינחלו, זה עלי. וכסילים מרים קלון, אלו בניו, שנאמר, ובני עלי בני בליעל . כבוד חכמים ינחלו, אלו בני אהרן, שנאמר, קח את אהרן ואת בניו אתו. למה נאמר כאן, קח. אמר לו הקדוש ברוך הוא למשה, חייב אני לקיחה, אלא קום אתה וגדלו בלקיחה, שנאמר, קח את אהרן. ואימתי לקח אהרן, בשעה שיצא הקצף מלפני ה' לחבל שונאיהם של ישראל. כיון שראה משה, אמר ליה, מה אתה עומד, קח את המחתה ותן עליה אש . אמר ליה אהרן, מרי משה, להרגני אתה מבקש. בני מפני שהקריבו לפניו אש הדיוטות, נשרפו, שנאמר, ויקריבו לפני ה' אש זרה, ותצא אש מלפני ה' ותאכל אותם . ולי אתה אומר, קח את המחתה. בני הכניסו אש זרה ונשרפו, ואני מוציא אש קדוש לחוץ ואיני מת ואיני נשרף. אמר לו משה, לך ועשה מהרה מה ששמעת. עד שאתה עומד ומשיח, הם מתים. אלא עשה מהרה, שנאמר, והולך מהרה אל העדה וכפר עליהם כי יצא הקצף . כיון ששמע אהרן כן, אמר, ואלו אני מת על ישראל, איני כדאי מיד, ויקח אהרן כאשר דבר משה . לכך אמר הקדוש ברוך הוא למשה, קח את אהרן, גדלהו בלקיחה. מה אהרן הציל את בני בלקיחה, שנאמר, קח את המחתה , אף אתה גדלהו בלקיחה. לכך כתיב, קח את אהרן: