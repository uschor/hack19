ועשית את המזבח עצי שטים. אמר ליה הקדוש ברוך הוא למשה, אמור להם שיעשו מזבח העולה, שיהא מכפר על עונותיהם של בני, שכך התניתי עם אברהם אביהם, שאם יחטאו בניו, על ידי קרבנות אני מכפר להם, שנאמר, ויאמר אליו קחה לי עגלה משולשת ועז משולש . מהו מזבח. מ' מחילה, ז' זכות, ב' ברכה, ח' חיים. העולה, בזכותה אתם מתעלין. וכן שלמה אומר, מי זאת עולה מן המדבר . עצי שטים, בזכות אברהם, שנאמר, והוא עומד עליהם תחת העץ ויאכלו . 
שטים, הם עשו שטות והכעיסוני בעגל, יבואו עצי שטים ויכפרו על שטותן.
דבר אחר, שטים, ש' שלום, ט' טובה, י' ישועה, מ' מחילה. חמש אמות ארכו וחמש אמות רחבו. הם קבלו את הלוחות שכתוב בהן עשרת דברות, חמשה על הלוח הזה וחמשה על הלוח הזה. ושלש אמות קומתו, כנגד שלשה גואלין, שנאמר, ואשלח לפניך את משה אהרן ומרים . 
ויעש קרנותיו על ארבע פנותיו, לכפר על אומה שרוממתיה בארבע קרנות מסיני. קרן שלהן, שנאמר, וירם קרן לעמו . קרן תורה, קרנים מידו לו ושם חביון עוזו . וקרן כהונה, שנאמר, ותרם כראים קרני . וקרן מלכות, שנאמר, ומשה לא ידע כי קרן עור פניו . וכתיב, ויהי בישרון מלך וגו' :