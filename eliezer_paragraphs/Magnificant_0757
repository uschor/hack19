ובצאת הדברים הנרשמים בכח החכמה הכח אל הפועל באמצעות הבינה נקראים הדברים חקיקה דברים יותר מפוארים מרשימה. ובהתפשט האור ר"ל בינה המתנוצץ לנ' ניצוצות נתפרסם הא' ראשונה שם העצם ובצאת הדברים הנחקקים בבינה הכח אל הפועל באמצעות התפארת נקראים אותם הל"ב נתיבות והדברים חציבה דברים יותר מבוארים וקלים לשכל יותר מחקיקה. ובהתפשט האור ר"ל תפארת המתנוצץ לע"ב ניצוצות נתפרסם אות ו' שם העצם הכולל ו' קצוות היכל הקדש המכוון באמצע ובצאת הדברים הנחצבים בכח התפארת הכח אל הפועל באמצעות מלכות נקרא הל"ב נתיבות הנשפעות בה ואותם הדברים מעשה או בעל פה כלומר שבהם ראוי לאדם לחקור ולהתבונן שאינן חוץ לבנינו דברים יותר מבוארים מכלם כאלו סגורים בפיו ובמעשה. 
